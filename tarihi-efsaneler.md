# Tarihi Efsaneler

* [Allessandra Lolita Oswaldo (2.5*)](#allessandra-lolita-oswaldo-25)
* [Ata sporumuz karateydi (2*)](#ata-sporumuz-karateydi-2)
* [Churchill'i küflü peyir kurtardı (2*)](#churchilli-küflü-peyir-kurtardı-2)
* [Pizzanın bilinmeyen tarihi (2.5*)](#pizzanın-bilinmeyen-tarihi-25)
* [Japon mucizesini Mimar Sinan yarattı (4*)](#japon-mucizesini-mimar-sinan-yarattı-4)
* [Mimar Sinan'an mektup var (2*)](#mimar-sinanan-mektup-var-2)
* [Çin kılıcı ipeği keser (2.5*)](#çin-kılıcı-ipeği-keser-25)
* [Bol yumurtalı cami (3*)](#bol-yumurtalı-cami-3)
* [Perçinci efe (2.5*)](#perçinci-efe-25)
* [Osmanlı taktiği (3.5*)](#osmanlı-taktiği-35)
* [Churchill'in çuvalı (3.5*)](#churchillin-çuvalı-35)
* [İlk metroyu biz yaptık (2.5*)](#i̇lk-metroyu-biz-yaptık-25)
* [Saraydaki felaketler zinciri (2*)](#saraydaki-felaketler-zinciri-2)
* [Atatürk Q harfini sevmezdi (2.5*)](#atatürk-q-harfini-sevmezdi-25)
* [Uzun Hasan kömürü nasıl buldu? (2*)](#uzun-hasan-kömürü-nasıl-buldu-2)
* [Aman paşam, canım paşam (2.5*)](#aman-paşam-canım-paşam-25)
* [Kel Aliço öküzünü yedi (2.5*)](#kel-aliço-öküzünü-yedi-25)
* [Lefter ineği nasıl öldürdü? (2.5*)](#lefter-ineği-nasıl-öldürdü-25)

# Allessandra Lolita Oswaldo (2.5*)

Telefonu açtığımızda "alo" deriz. Bu sözcüğün İngilizce "hello" kelimesinden geldiği gibi tamamen yanlış bir kanı var. Alo sözcüğünün çıkışı, aslında taaa Alexander Graham Bell'e uzanır.

Graham Bell telefonu icat ettiğinde bu aleti bir süre denemek için sevgilisiyle kendi evi arasına hat çekmiş. Bir yandan da yeni icatını geliştirmek için yoğun çalışıyormuş. Sevgilisinin adı Allessandra Lolita Oswaldo imiş. Bu sevimli kız evde canı sıkıldıkça Graham Bell'i arıyormuş.

Bell atölyesinde telefon çalınca arayanın Allessandra Lolita Oswaldo'dan başkası olamayacağını bildiğinden, telefonu açar açmaz "Allessandra Lolita Oswaldo" diyormuş. Ancak genç kız o kadar sık aramaya başlamış ki; Bell, zamanla sevgilisine adını kısaltarak hitap etmeye başlamış. Telefonu her açışında "Ale Lolos" diyormuş.

Gelin görün ki; Bell'in işleri uzuyor, sevglinin zırt pırt aramaları bitmiyormuş. Allessandra Lolita Oswaldo iyice baymaya başlayınca Bell artık telefonu sevgilisinin adını iyice kısaltarak "Alo" diyerek açmaya başlamış.

Graham Bell'in amacı telefonu tüm kente yaymak ve dünyaya bu müthiş icatını tanıtmak olduğundan gece gündüz atölyesinden çıkmaz olmuş, artık sevglisine ilgi göstermiyormuş. Sonuçta Allessandra Lolita Oswaldo bilim adamını çalışmalarıyla başbaşa bırakıp onu terketmiş. Graham Bell, Allessandra'nın onu terkedip gittiğini ancak hayallerini gerçekleştirip telefonu tüm kente yaydığında farkedebilmiş. Büyük bir hayalkırıklığı yaşayan Bell, o günden sonra sevgilisinin birgün onu arayacağı umuduyla telefonun başından ayrılmamış ve telefonu her açışında büyük bir ümitle "Alo" demiş. Ama her seferinde karşısına icadını kutlayan bir kent sakini çıkmış. İcadın sahibi "alo" dediği için tüm kent halkı telefona cevap verirken "alo" demeye başlamış. Ve bu gelenek böyle sürüp gelmiş.

Bu efsaneyi Gökhan Uras görderdi. Sağolsun, varolsun :) 

# Ata sporumuz karateydi (2*)

Tüm dünyanın Çinliler'e ait olduğunu düşündüğü karate sanatı aslında özbeöz biz Türkler'e aitmiş. Çinliler kendilerinden daha az sayıda olan Türkler'e karşı savaş meydanlarında perişan oluyorlarmış. Onların deyimiyle; bir türlü bu bir avuç çapulcuyla baş edememişler. Sonuçta Çin Seddi'ni inşa etmişler.

Ama Türkleri durdurmak mümkün mü? Hayır! Duvarı aşıp akın akın geliyorlarmış. Bunun üzerine Çin hükümdarı Türkler'in yenilmezliklerinin sırrını araştırmaları casuslar yollamış. Bunlardan aylarca haber alınamamış. Çin hükümdarı daha fazla casus yollamış. Ama giden gelmiyormuş. En sonunda bir tanesi geri dönebilmiş. Ancak ağır yaralıymış. Türklerin enfes bir dövüş sanatına sahip olduğunu, bu nedenle hiç yenilmediklerini söyleyip son nefesini vermiş.

Çin hükümdarı artık ne yapacağını biliyormuş: başka casuslar yollayıp bu dövüş sanatının inceliklerini öğrenmek. Vezirine ülkedeki Türk'e benzeyen her genci toplayıp getirtmesini ve casus olarak yetiştirilmelerini buyurmuş. Bir kaç ay sonra yüzlerce genç, Türklerin arasına sızmaları için gönderilmiş.

Seneler sonra bu gençlerden sadece üç tanesi birer dövüş ustası olarak geri dönebilmiş. Hemen her birine ayrı okul kurulmuş. Çin kültürüne uygun olarak bu dövüş sanatına ''karate'' adını vermişler. Karate kısa bir sürede ülkenin dört bir yanına yayılmış.

Ama karate öğrenen Çin askerleri, Türklerle ilk savaşlarında yine hüsrana uğramış. Ee! tereciye tere satmaya çalışıyorlarmış. Türkler ata sporlarında çok ustalarmış. Bu savaşta bozguna uğrayan hükümdar, karatenin Çin'e gelmesini sağlayan hükümdarın oğluymuş ve ne yapacağını bilememiş. Ama babasının veziri, kurnaz bir adammış, yeni bir plan geliştirmiş. Hükümdar da bu planı çok beğenmiş.

Çok iyi işleyen plan şöyleymiş: Önce Türkleri pasif hale getirmek için, "güreş" adında bir spor geliştirmişler. Güreş kelimesi eski Çince'de ''pasiflik'' anlamına geliyormuş. Güzel Çinli prensesler aracılığıyla bu sporu Türk beylerine oradan da halka benimsetmişler. Sonuçta Türkler'in karateden iyice kopmasını sağlamışlar. Birkaç kuşak sonra Türkler karateyi tamamen unuturken Çinliler karatenin ustası olmuşlar. Bu yolla Çinliler, Türkler'i yenmekle kalmamış onların Orta Asya'dan göç etmelerine neden olmuşlar. Şimdi de gerçek ata sporumuzu bize öğretiyorlar.

Bu efsaneyi Hüseyin Barut gönderdi. Sağolsun, varolsun :) 

## Üyeler ne demiş?

**Ismail Polat: Doğrusu**
Bildiğim kadari ile karate Japonca bir kelime. Onun Çince'deki (daha doğrusu Mandarin'deki) karşılığı kung-fu. Güres kelimesindeki gür eski Türkçe'de kur (ya da kul) kelimesinden geliyormuş ve dayanıklı, yiğit anlamında bir kelime yanılmıyorsam. (Kultigin gibi)

**Cem Altel: Şırnak usulü baseball**
Ata sporları efsanelerine son olarak baseball katıldı. Şırnaklılar'ın ata sporu olduğu iddia edilen baseball, zamanıyla Şırnak'ta yaşayan ve Amerikaya göç eden Ermeniler tarafından yeni dünyaya tanıtılmış. İki oyun arasındaka tek fark, Şırnaklılar'ın oyunu belirli bir alan yerine sınırsız yerlerde oynamasıymış.

# Churchill'i küflü peyir kurtardı (2*)

Churchill ile İsmet İnönü'nün ünlü Adana buluşmasında, tarihin akışını değiştiren asıl olay, İnönü'nün Churchill'e kanmayıp Türkiye'yi savaşa sokmaması değilmiş. Bu görüşme sırasında, İnönü modern tıp dünyasına büyük bir yardımda bulunmuş.

İki lider buluştuklarında Churchill, İnönü'yü ikna etmek için elini kolunu sallayarak hararetle konuşuyormuş. Ancak İnönü kurt politikacı tabii, aslında karşısındakinin niyetini bildiğinden ve kararını çoktan verdiğinden pek de dinlemiyormuş. Öyle sağa sola bakarken Churchill'in elindeki lekelere gözü ilişmiş. Churchill'in ısrarlı konuşmasını durdurmak için bir ara "Sör, elerinizin durumunu beğenmedim. Hayrola?" deyivermiş. İngiliz: "Hiç sorma İsmet Paşam! Egzama oldum ve tedavisi de yok mendeburun" demiş.

İsmet Paşa konuyu usturubuyla değiştirmenin yolunu bulduğu için gülümsemiş ve demiş ki: "Sör Winston, sen bu işi oldu bil". Bundan sonra iki liderin görüşmesi egzamadan başlayıp geyiğe sarmış. Churchill de bir sonuç elde edemeden gerisin geriye dönmüş.

Görüşmeden sonra Ankara'ya dönen İsmet Paşa peynircibaşını çağırmış. Ustadan Churchill'e iki teneke küflü peynir yollamasını istemiş. Churchill'e gidecek pakete konması için bir de not yazmış. Notta "Azizim, ellerini bunla sabah akşam ov. İki güne bir şeyin kalmaz. İmza: İsmet İnönü" yazıyormuş. Churchill, Türkiye'den gelen paketi açınca dudak bükmüş önce, ama bir kaç gün sonra elleri iyiden kaşınmaya başlayınca İnönü'nün tavsiyesine uymuş. İki gün içinde ellerinde egzama megzama kalmamış. Churchill kalan bir tenekeyi hemmen labaratuara yollamış. Uzmanlar küflü Türk peynirinde acaip antibiyotikler keşfetmiş. Bugün egzema tedavisinde kullanılan kimi antibiyotikler İnönü'nün gönderdiği tenekede bulunanlarmış.

Bu efsaneyi Syntax Error gönderdi. Sağolsun, varolsun :) 

# Pizzanın bilinmeyen tarihi (2.5*)

Fatih Sultan Mehmet İstanbul`u fethettikten sonra, seferlere devam etmiş ve Avrupa'nın başına iyiden çöreklenmiş. Osmanlı orduları işte bu sıralarda İtalya'da da küçük bir liman kentini fethetmiş. İşte bu kentin limanında, Osmanlı gemilerine yükler taşınırken bir levent, iskelede oturmuş bir şeyler atıştırıyormuş.

Meraklı bir İtalyan da bir süre onu izlemiş. Sonra yanına gelip :"Pardon bilader; dikkatimi cezbetti, nedir o yediğin öyle" demiş. Levent`in yediği şey pideymiş. Ama ağzı tıka basa dolu olduğu için pide demek isterken "pize" demiş. (İnanmadıysanız ağzınızı tıka basa ekmekle doldurup pide demeye çalışın) Bizim meraklı İtalyanımız da bu "pize"nin tadını çok merak etmiş, dili döndüğünce Osmanlıca konuşup, leventten tarifi almış. Levent, bu meraklı İtalyan'dan sıkıldığından olacak, üzerine ne koyarsan koy demiş. Bizim İtalyan da çeşit çeşit pizeler yaptırmış karısına. Pize zamanla tüm İtalya'ya dağılmış. Zaman içinde pize kelimesi "pizza"ya dönüşmüş.

Bu efsaneyi Ceasar Bravo gönderdi. Sağolsun, varolsun :) 

## Üyeler ne demiş?

**Funda Eyuboglu: Spagettinin bilinmeyen tarihi**
Spagettinin Uygur Türkleri'ne ait bir yemek olduğu, Marco Polo'nun Uygurlar'ın yaşadığı Sincan bölgesini ziyareti sırasında kendisine ikram edilen bu yemeği çok beğenip ülkesine götürdüğü rivayet edilir.

**Eken Şimşek: Pizzayı Amerikalılar buldu**
Böyle bir hikaye gerçek olamaz. Çünkü pizzayı Amerikalılar bulmuştur. İtalyanlar sadece onlardan daha iyi yapmalarıyla ünlüdürler. Spagettiyi de iyi yaparlar ama onu da Çinliler bulmuş.

# Japon mucizesini Mimar Sinan yarattı (4*)

1950-60 arası bir tarihte inşaat mühendisi, mimar ve jeofizikçilerden oluşan bir Japon heyeti Türkiye'ye gelmiş. Heyet İmar ve İskan Bakanlığı'ndan izin alarak ülkemizdeki tarihi yapıları incelemeye başlamış. Ayasofyayı, Yerebatan Sarnıcını filan gezdikten sonra sıra Sinanın kalfalık eseri Süleymaniye Camisi'yle Sinan'ın öğrencisi Mimar Davut Ağa'nın eseri Sultanahmet Camisi'ne gelmiş.

Japonlar bu camiler üzerinde günlerce inceleme yapmışlar. Her geçen gün şaşkınlıkları daha da artıyormuş. Çünkü Japonlar daha ilk incelemede camilerin gevşek bir zemin üzerine inşa edildiğini anlamışlar. Ama bunca yıl, bu camilerde bir çatlak dahi olmamasına akıl sır erdirememişler. Bunun üzerine Türkiye programının gerisini tamamen iptal edip, bu iki cami üzerine yoğunlaşmışlar.

Araştırmalarının sonucunda herhangi bir sarsıntı sırasında bu iki caminin sabitlenmediğini aksine yerinde oynayarak yıkılmaktan kurtulabildiği ortaya çıkmış. Minareleri incelediklerinde ise dumurları ikiye katlanmış. Minarelerin çok daha gelişmiş bir raylı sistem mekanizması üzerine oturtulduğunu ve her yöne yaklaşık 5 derece yatabildiğini görmüşler.

Daha derin araştırma yapmak için Edirne'ye, Sinan'ın ustalık eseri Selimiye Camisi'ne gitmişler. Ordaki olağanüstü sistemleri görünce iyice dumur olmuşlar. Selimiye'nin tüm sırlarını aylarını harcayarak çözmüşler. Japonya'ya döndüklerinde ise Sinan'ın sırlarını uygulamaya sokarak şehirlerini Sinan'ın kullandığı sistemlerle kurup muazzam gökdelenler dikmişler. Yani şuan gelişmiş ülkelerin gökdelen yapımında kullanıldıkları çoğu sistem, yüzyıllar önce Sinanın geliştirdiği mekanizmalarmış.

Bu efsaneyi Onur Tufan gönderdi. Sağolsun, varolsun :) 

## Üyeler ne demiş?

**haluk sahin: Japon şoka girmiş**
Bir gün Selimiye Camii'e girenler, kubbenin altında bir Japon'un ayaklarını kıbleye doğru uzatmış sırtüstü yattığını görmüşlar. Tabii hemen Japon'u, "Burası kutsal bir yer. Bu şekilde yatmak bizim inançlarımıza göre saygısızlıktır. Lütfen oturun veya ayakta durun" diyerek uyarmışlar. Ancak, Japon trans vaziyetteymiş, gözlerini kubbeden ayırmadan şöyle sayıklıyormuş: "Bu imkansız. Ben yılların mühendisiyim. Bu kubbe var olamaz. Hayal görüyorum. Bu kubbenin orada o şekilde durması fizik ve matematik kurallarına aykırı. Bu imkansız, orada hiçbir şey yok, orada hiçbir şey yok..."

**ihsan aybakar: Mimar Sinan dehaymış, deha!**
Ben de benzer bir hikaye duymuştum. Selimiye camisisinin zemini gevşek toprakmış. Bu nedenle minarelerinin yakın zamanda yıkılıcağı farkedilimiş. Uluslararası bir grup bilimadamı toplanımış. Nasıl kurtarırız bu tarihi minareleri diye kafa kafaya vermişler. Sonuçta en son teknoloji olan metal kelepçelerle minarelerin temellerini sabitlemenin en iyi çözüm olduğuna karar vermişler. Minarelerin temellerini açınca, koymayı düşündükleri kelepçelerin aynısıyla karşılaşmışlar. Mimar Sinan bilmem kaç yüzyıl önce aynı şeyi düşünmüş meğersem.

**cagatay dagdelen: Minarelerin sırrı**
Mimar Sinan'ın Selimiye Camii'nin kubbesini o genişliğe oturtmak için 13 bilinmeyenli bir denklemi matematiğin bilinen 4 ana işleminden farklı 5. bir işlem yaratarak çözdüğü söylenir. Ayrıca minarelerin şerefelerine çıkanların yolda birbirlerini görmemeleri ise büyük bir bir dehanın ürünüdür. Almanlar aynı sistemi meclislerinin önündeki dev kürede kullanmışlar. Mimar Sinan bu sistemi 2 metre çapındaki minarelere yüzyıllar önce monte edebilecek bir dehadır. Almanların dehası ise, o çirkin metal yığınına Selimiye'den fazla turist çekebilmelerindedir.

# Mimar Sinan'an mektup var (2*)

Birkaç yıl önce, Süleymaniye Camii'sinin yıkılma tehlikesiyle karşı karşıya kaldığı anlaşılmış. Eğer çözüm bulunamazsa, koca cami kısa bir zaman içinde yıkılacakmış. Caminin tüm taşıyıcı yükü kemerlerindeymiş. Bu kemerlerin ortalarında bulunan kilit taşları zamanla aşınmış. Ama elde yazılı bir proje olmadığı için nasıl değiştirileceği bilinmiyormuş.

Hemen Türkiye'nin en yetkin mühendis ve mimarlarından oluşan bir heyet oluşturulmuş. Ortaya bir sürü fikir atılmış. Her kafadan bir ses çıkmış ama sonuç alınamamış. Tartışmalar sürerken caminin içinde büyük bir karmaşa sürüyormuş. Ülkenin çeşitli bilim kuruluşlarından bir sürü mimar, mühendis kemerleri inceliyormuş. Bu adamlardan biri ortalarda dolanırken, kazara, gizli bir bölme bulmuş. Bölmede, üzerinde eski yazı olan bir not varmış. Uzmanlara inceletilen kağıdın orijinal olduğu belgelenmiş.

Bu kağıt parçası bizzat Mimar Sinan'ın imzasını taşıyan bir mektupmuş. Mektupta yazılanlar tercüme ettirilince ortaya şöyle bir metin çıkmış. "Bu notu bulduğunuza göre kemerlerden birinin kilit taşı aşındı ve nasıl değiştirileceğini bilmiyorsunuz." Koca Sinan, kademe kademe, kilit taşının nasıl değiştirileceğini anlatıyormuş. Heyet Sinan'ın söylediklerini aynen yapmış. Süleymaniye camisi böylelikle kurtarılmış. Bu mektup şu an Topkapı Sarayı'nda saklanıyormuş.

Bu efsaneyi Gülbiye Şen gönderdi. Sağolsun, varolsun :) 

## Üyeler ne demiş?

**Özgür Çakıcı: Mimar Sinan'ın mektubu**
Mimar Sinan'ın kemerli bir yapıdaki kilit taşının değiştirilmesiyle ilgili yazdığı not gerçektir hatta ben bunu bir kaç yıl önce bir televizyon programında seyrettim. Bizim mimar ve mühendisler bu taşın değiştirilmesinin ne kadar zor olduklarını bildikleri için günümüz teknolojisiyle bayağı kafa yorarak iskele kurarak ve kurdukları taşıyıcılarla bu taşı değiştirirlerken kilit taşının yanındaki taşta bir oyuk görürler. Bu oyuk içinde yer alan bir şişe ve şişe içinde bir not. Notta anlatılanları şu an detayıyla tarif edemiyeceğim ama kısaca şöyle bir şey yazıyormuş: "Her kim bu taş eskidiğinde yenisiyle değiştirmek isterse; eski taşın yerine takılacak yeni kilit taşının iki tarafından yağlı iple taşı bir taraftan sokup öteki taraftan çeksin ve sonra ipin dışarıda kalan kısımlarını kessin". 

# Çin kılıcı ipeği keser (2.5*)

Çinliler en güçlü zamanlarında düşman bir devletle savaşa girmişler. Çok çetin bir savaş olmuş. Bir ay, iki ay derken 5 bin ölü verip 50 bin kişiyi öldürmüşler. Yaklaşık bin kişiyi de esir almışlar. Bu bin kişinin ellerini arkadan bağlayıp bağdaş oturur vaziyette açık bir meydana dizmişler.

Eski devirler. Düşman gururluymuş taabi. Elleri arkada bağlı olmasına rağmen başlarını eğmeden ve konuşmadan dimdik oturuyorlarmış. Bir gün, üç gün derken tam bir hafta geçmiş. Ne Çinliler meydandakilere dokunmuş, ne de mağrur düşman askerleri Çinliler'e bir şey sormuş. Sonunda esir askerlerin en üst rütbelisi dayanamamış; kendilerini izlemekte olan komutana dönüp, ''Bir haftadır aç, susuz, gece, gündüz, sıcakta ve soğukta bize vereceğiniz cezayı bekliyoruz. Ama siz cezamızı verirken bile bir Çinli gibi davranıyorsunuz. Bize işkence ediyorsunuz. Artık ne yapacaksınız yapın'' demiş.

Çinli komutan vakur bir edayla, ''Sizin cezanız tutsak alındığınız ilk gecede verildi'' demiş. Bunun üzerine meydandaki bin kişi, utançla başını ilk defa önüne eğmiş ve kelleleri düşüp meydanda yuvarlanmış.

Bu efsaneyi Varol Döken gönderdi. Sağolsun, varolsun :) 

# Bol yumurtalı cami (3*)

Dönemin padişahı Sultan II. Selim, Mimar Sinan'a şanına yakışır bir camii inşa etmesini buyurmuş. Sinan hemen kolları sıvamış Selimiye camisini yapmaya başlamış. Temeller kazılmış, iskeleler kurulmuş. Çalışmalar sürerken Mimar Sinan bir gün elinde bir yumurtayla çıkagelmiş. Kendi kendine bir şeyler mırıldanıyormuş, aklından hesap yapıyormuş gibi bir hali varmış. Sonra eğilmiş ve yumurtayı inşaat kumuna kırmış ve başlamış karıştırmaya.. Görenler şaşırmış tabii.

Bir müddet sonra "Tüm inşaatta bu harcı kullanacacağız" diye buyurmuş. Sırf bu harç olayı için Edirne Karaağaç'ta bir çiftlik kurdurtmuş. 30.000 tavuğun her gün düzenli olarak yumurtaları toplanıp kumla ve kille karıştırılıp camide kullanılmış.

İnşaat hızla ilerliyormuş. Ama Mimar Sinan bir gün ortadan kaybolmuş. Her yeri aramışlar, ama Mimar Sinan'ı kimse bulamamış. Tam 8 yıl sonra Mimar Sinan çıkagelmiş. Caminin kaldığı yerden devam etmesini buyurmuş. Sultan Selim inşaatın 8 yıl beklemesine çok sinirlenmiş: "Tez getirin Sinan'ı" diye buyruk çıkartmış. Sultan Selim bu tüm saray efradı korkudan tir tir tiriyor, Selim'in gazabından korkuyorlarmış. Mimar Sinan gayet sakin huzura çıkmış. Selim "anlat" demiş sadece, gözlerinden şimşekler çakıyormuş. Hazır olmasını buyurduğu cellatın eli kılıcının kabzasına gitmiş. Sinan kendinden emin, temelin sağlam olması için zaman gerektiğini söylemiş ve eklemiş: "Hesaplarıma göre 8 yıl gerekiyordu" demiş. Sultan Selim, eliyle cellata dur işareti vermiş ve Mimar Sinan'ın dehası karşısında diyecek bişey bulamamış.

Bu efsaneyi Hakkı Yalçın gönderdi. Sağolsun, varolsun :) 

## Üyeler ne demiş?

**Özgür Çakıcı: Sultanahmet Camii**
Sultanahmet camiini Mimar Sinan yapmamıştır. Depreme karşı küre olayı varsa bu başka bir cami için geçerli olsa gerek.

**ert yıl: Yumurtalı piramit**
Mısır'da bulunan piramitlerin inşaatı sırasında harç olarak yumurta kullanıldığı birçok kaynakta yer alan bir bilgidir. Mimar Sinan'ın 8 sene beklenmiş olması ne kadar gerçekçi bilemem fakat harca yumurta katılması olası bir durum.

**Murat ZIRHLI: Bi de dibindeki hazine var!**
Benim duyduğuma göre de inşaat 6 yıl boyunca durdurulunca İran Şahı, "Osmanlıların paraları bitti herhalde" diyerek, biraz İslama hizmet olsun biraz da Osmanlılara gıcık olsun diye sandıklar dolusu altın göndermiş. Padişah çok sinirlenmiş tabii. Allah'tan Sinan bu yardımın hemen arkasından gelmiş de iş uzamamış. Padişah inşaat başlar başlamaz ilk iş, İran Şahı'ndan gelen hazineyi temelin dibine döktürmüş. Şimdi o temelin dibinde de Haliç'te olan kadar altın varmış.

**cagla nazilli: Bir mimar gözüyle**
Bir mimar olarak yumurtalı harçla ilgili bir kaç kelime edeyim. Çimento esaslı harç bulunmadan önce harç olarak genellikle 'Horasan harcı' kullanılırmış. Horasan harcının içinde kil, kum, saman ve aderansı sağlayıcı en önemli kimyasal olarak da yumurta akı varmış. Yani yumurtalı harç Sinan'ın bulduğu bir karışım değildir. Tarihi çok daha eskilere dayanır. Romalılar bile yapılarının inşasında Horasan harcı kullanmışlar. Selimiye'nin temelleriyle ilgili de bir nokta ekleyeyim. Koca Sinan, ustalık eserimdir, dediği bu yapının inşaatına başlamadan önce, inşaatta kullanacağı bütün taş malzemeyi araziye yerleştirmiş. İki yıl süresince tonlarca taş zeminin üzerinde beklemiş. İnşaatçıların kullandığı ''zeminin oturması'' denen bir olay vardır. İşte Sinan Selimiye'nin zeminini önceden sıkıştırarak zeminin oturmasını sağlamıştır. Böylece iş bittikten sonra oluşacak olan çatlama ve kaymaların önüne geçmiştir. Bu bir efsane değil gerçektir.

**henry chinaski: Deprem Sultanahmet'i yıkamaz**
Mimar Sinan, Sultanahmet camisinin temeline iki dev küre yerleştirmiş. Bu küreler sayesinde cami, depremlerde hareket edip zerre kadar etkilenmiyormuş.

# Perçinci efe (2.5*)

İzmir dağlarında dolaşan bir efe varmış. Çok mert, namuslu bir adammış. Bi tek kötü özelliği varmış: Bu adamcağız çok sık susar, susadığı zaman da gözü başka bi'şey görmezmiş. Günlerden bi gün efemiz dağlarda gezerken yine susamış. İçecek bi'şeyler ararken, sağdığı sütleri pazara satmak için götüren bir köylüye rastlamış.

Köylüye, "Yanında içecek bir şey var mı?" diye sormuş. Bizim zavallı köylü az önce matarasındaki son damla suyu içtiğini söylemiş. Bunun üzerine, "Güğümde ne var?" diye sormuş efe. "Süt" cevabına çok sevinmiş. Fakat ne yaptılar ne ettilerse bi türlü güğümün kapağını açamamışlar. Efe köylüye, "Açıl bakalım hele biraz" demiş. Tüfeğini doğrultup güğüme nişan almış. Öyle bi atış yapmış ki, güğümün sadece bi tarafını delmiş. E diğer tarafı da delecek olsa güğümü taşıyan eşek yaralanırmış. Efe açılan delikten kana kana süt içip sussuzluğunu gidermiş.

Bizim köylü akan sütü nasıl durduracağını bilememiş. Ne tıkadıysa süt akmaya devam ediyormuş. Efe bir müddet köylüyü izlemiş; sonra bi kez daha gök gürültüsü gibi sesiyle köylüye seslenmiş: "Hele bir kez daha çekil bakalım!" Köylü kenara çekilince efe nişan almış ve bi kez daha marifetini göstermiş: Az önce açtığı deliği tek kurşunla kapatmış. Ama kapatmak ne kelime, kurşun güğümün üzerinde resmen perçin olmuş. Köylü mutlu, efe gururlu, ayrı ayrı yönlere devam etmişler. Bu olaydan sonra efenin namı "Perçinci Efe" olarak yürümüş.

Bu efsaneyi Hakan Keçeli gönderdi. Sağolsun, varolsun :) 

# Osmanlı taktiği (3.5*)

Osmanlı döneminde savaşa gidilirken, ülkede ne kadar deli ya da görünüş bakımından eli-ayağı bozuk, gulyabani tipli insan varsa hepsi toplanır ve ordunun en ön sırasında, düşmanın üzerine yürütülürmüş. Amaç, düşmanın psikolojisini bozmakmış.

Bi sonraki sırada ise, (affınıza sığınarak söylüyorum, ama anlatanlar hep böyle söylüyo) "daltarrak" denen adamlar bulunurmuş. Bunlar ise, saraya ufak yaşta alınan gayrı müslüm çocuklarıymış. Küçüklüklerinden itibaren sadece pirinç ve hamur işleriyle beslenip izbandut gibi olmaları sağlanırmış. Bi yandan da, her gün yağlı elleri ile mermer tokatlayıp idman yaparlarmış. Böylelikle elleri sağlamlaşır, beton gibi olurmuş. Zaten mermeri tokatlayarak kıramayanı da savaşa götürmezlermiş.

Bu daltarraklar savaşta gürz-kılıç filan kullanmayıp, düşman askerlerinin beyinlerini tek tokatla, (herhalde "Osmanlı tokadı" lafı da burdan geliyo) dışarı çıkartırlarmış. Düşünün, adamın kafasında miğfer var ve bi vuruşta kafa miğferle birlikte dağılıyo. Bu hikayeden de, Osmanlının bunca yeri nasıl fethettiği anlaşılıyo zaten. Hey gidinin koca ecdadı be!

Bu efsaneyi Ozan Sueltürk gönderdi. Sağolsun, varolsun :) 

## Üyeler ne demiş?

**Osman Ersen Sümmeoğlu: Osman Bey'in efsanevi tokatı**
Osmanlı tokadının nereden çıktığına dair bir rivayet var. Osmanlı Beyliği'nin kurucusu Osman Bey, bir tartışma sırasında hiddetlenerek çok sevdiği dayısına tokat atmış. Dayısı tokadın etkisiyle oracıkta ölmüş. Olaydan sonra Osman Bey çok üzülmüş ama acı kuvveti de dillere destan olmuş.

**Ahmet Karalar: Osmanlı tokadı**
Osmanlı tokadı muhabbetinin bu olayla bir ilişkisi var. Ama olay böyle değildir. Her yeniçerinin Osmanlı tokadını bilmesi mecburidir. Yeniçeriler çok küçük yaşta yeniçeri ocağına alındığında onlara 90-90-90 ölçülerinde bir mermer verilir. Yeniçeri eğitimini bitirip ocağından çıkarken, bu mermerin ölçüleri 90-60-90'a yaklaşır ve bazen daha da incelir. Ayrıca Osmanlı tokadı bir yeniçerinin kılıcından sonra en güvendiği silahıdır. Tokadı yiyen düşman anında beyin travması geçirir ve oracıkta ölür.

# Churchill'in çuvalı (3.5*)

2\. Dünya Savaşı'nda İngiltere başbakanı Churchill, Türkiye'nin Almanya'ya karşı savaşa girmesi için elinden geleni yapmış. Hatta sırf bunun için Türkiye'ye gelmiş ve İsmet Paşa'yla Adana'da görüşmüş. Ancak İsmet Paşa'yı savaşa girmeye ikna edememiş.

Churchill görüşmeden sonuç alamayacağını anlayınca gerisin geriye dönmüş. Ama Churchill bu. Hemen pes etmemiş kurt politikacı. İngiltere güçlü ama zaten Almanya ile savaş halinde. Bir başka savaşı göze alamadığından Türkiye'yi yolu yordamıyla tehdit etmek istemiş. Ne yapayım da edeyim diye düşünmüş, taşınmış. En sonunda ne yapacağına karar vermiş. Hemmen yaverinden bir çuval buğday getirmesini istemiş. Bir mektup yazıp çuvalın içine koymuş. Yaverine "Bunu Türkiye'ye İsmet Paşa'ya bizzat götür. Ve Paşa'nın yanıtını almadan da geri dönme" demiş.

Çuval askeri uçakla anında yola çıkmış. Yaver çuvalı İsmet Paşa'ya teslim etmiş ve Churchill'in hemen yanıt beklediğini bildirmiş. İsmet Paşa bir çuval buğdayı görünce çok şaşırmış taabii. Çuvalı açmış, bir bakmış ki, çuval ağzına kadar buğday dolu ve en üstte de bir mektup var.

Mektupta, "Biz İngilizler, bu çuvaldaki buğdaylar kadar kalabalığız. Almanya'yla ilişkilerinizi kesin. Yoksa fena olur" gibisinden bir yazı varmış. İsmet Paşa'nın gözleri çakmak çakmak olmuş. Yavere beklemesini söylemiş. Odasına girmiş ve yardımcısından aç bir tavuk bulup getirmesini istemiş. Kendisi de oturup bir mektup döşenmiş. Mektupla tavuğu gelen buğday dolu çuvala koymuş. Churchill'in yaverine "İşte cevabım" demiş.

Yaver çuvalı almış, uçağa atladığı gibi, gıdak mıdak sesleri eşliğinde İngiltere'ye uçmuş. İngiltere'ye varır varmaz, Churchill'in huzuruna çıkmış. Churchill kendinden emin biçimde çuvalı açınca bir de bakmış ki, çuvalın içinde karnı yediği buğdaylardan şişmiş bir tavuk, bir avuç buğday ve bir de mektup var. Hemmen mektubu açmış. İsmet Paşa mektuba şunları yazmış: "Bir tavukla başedemeyen İngilizler'den niye korkalım?"

Bu efsaneyi Deniz Uzundurukan gönderdi. Sağolsun, varolsun :) 

# İlk metroyu biz yaptık (2.5*)

Aslında dünyanın ilk metrosu bizim Karaköy’deki tünelmiş. İstanbul’un işgalinde Fransızlar, İngilizler falan tüneli görüp fikrimizi çalmışlar. “Biz bari bunun büyüğünü yapalım” deyip şimdiki metroları kurmuşlar. Zamanında metronun telif hakkını alabilseymişiz bugün Avrupalının, Amarikalının ayağındaki donu bile alabilirmişiz.

Çarlık döneminde Rusya’da yamyamlık serbestmiş. Hatta Leningrad’da vitrinlerinde kancalara asılı çocukların olduğu onlarca kasap varmış.

Eski zamanlarda çift sayılar uğursuz diye bilinirmiş. Aslında 1001 gece masalları normalde 1000 taneymiş ama uğursuz sayı olmasın diye bi tane daha ekleyip 1001 yapmışlar.

Külkedisi masalının orjinalinde kızın ayakkabısı camdan değil tahtadanmış. Ama Fransızca’dan İngilizce’ye ilk çevrildiğinde yanlışlıkla cam diye çevrilince öyle kalmış ve bütün dünyaya da öyle yayılmış.

“Ekmek bulamıyorlarsa pasta yesinler” (Kimin söylediği belli değil ama bilinen şu ki; Marie Antoinette hayatı boyunca böyle bir laf etmedi.)

Bodrum kalesinde (müzesinde) sergilenen paha biçilmez Karya Prensesi tacını zamanında Barlar Sokağı'na su borusu döşeyen ameleler bulup müzeye teslim etmiş. 

## Üyeler ne demiş?

**lisya franco: İlk metro bizim de, biz yapmadık**
Gerçekten de ilk metro Tünel'den Karaköy'e inendir, fakat yapan Türkler değil Fransızlardır. Tarihçilere sorun öğrenin. Hatta ilk zamanlar vagonlar atlar tarafından çekilirmiş. Sanırım 130 yıl önce filan yapılmış.

**sarp berk: Sadrazamın suçu**
İlk metroyu biz yapmışız ama Fransızlar bizim Tünel'den daha büyük bi yeraltı ulaşım aracı inşa etmişler. Bunun üzerine o dönemin padişahı (ismini hatırlamıyorum) İstanbul için yeni ve dünyadaki en büyük yeraltı ulaşım ağını inşaa etmek istemiş. Hemmen planları filan hazırlatmış. Bu hazırlığı duyan sadrazam (onun da ismini hatırlamıyorum) "Aman padişahım; insanları diri diri yerin dibine gömemezsiniz. Bu büyük bir günah olur" diyerek, padişahı bu fikirden vazgeçirmiş. Ah sadrazam ah! Biraz ileri görüşlü olsaydın...

# Saraydaki felaketler zinciri (2*)

İtalya Kralı’nın oğlu 30 Mayıs 1867’de bi dükün kızıyla evlenecekmiş. Düğün için şenliklerin başladığı gün inanılmaz trajik olaylar zincirinin de başladığı tarih olmuş. Efsaneye göre, kraliyet ailesi bu olayları uzun süre halktan saklamış. Çünkü “sarayın etrafında uğursuzluk var” söylentisinden çekiniyolarmış.

Önce, gelinin giysilerinden sorumlu olan hizmetçi kendini asmış. Ardından, düğün alayını saraydan kiliseye götüren gruba liderlik eden komutan, güneş çarpması sonucu fenalaşıp hastaneye kaldırılmış, ancak kurtarılamamış. Bu arada, kızın çeyizini saraya getirmişler. Sarayın kapısı uzun süre açılmamış. Kapıdan sorumlu olan görevli kan gölünün içinde yatar halde bulunmuş. Allahtan nikah kıyılırken ölümler durmuş ama rahip, “Sizi karı-koca ilan ediyorum” der demez kilisenin içinde bi silah sesi yankılanmış ve Kraliyet Muhafız Alayı’ndan bi asker yanlışlıkla kendini vurmuş. (üstelik kafasından)

Gelinle damat nikahtan sonra kraliyet ailesinin balayı yaptığı bölgeye gidecekmiş. Düğün alayı tren garına doğru yola çıkmış. Genç çiftin olduğu arabada resmi nikah işlemlerini yapan memur da varmış. Bi ara arabanın tekerleği çukura düşünce adam kafasını hızla cama çarpmış ve bayılmış. (Bilmiyoruz ama kesin ölmüştür) Bu arada, kraliyet trenini hazırlayan gar şefi kendini lokomotifin altına atarak intihar etmiş.

Kral Victor Emmanuel, bu trajik olaylara son vermek için gelinle damadın balayı köşküne gitmeyip, saraya dönmelerine istemiş. Çünkü oğlu ve yeni gelininin bu uğursuz günleri sarayda, güven içinde geçirmelerinin daha iyi olacağını düşünmüş. Ancak düğün alayı saraya doğru giderken Castiglione Dükü atından, taze çiftin olduğu arabanın altına düşmüş. Dükün ceketindeki madalyalardan biri yanağından içeri girerek ölümüne yol açmış. 

## Uzmanı

Hikaye bu kadar ama bi not daha var folklor kitaplarında: Efsaneyi anlatanlar bundan sonra susunca dinleyenler mutlaka, “Ee, gelinle damada ne olmuş peki?” diye soruyolarmış. Anlatıcı da mutlaka, “Bilmiyorum, ben de sormuştum ama bana anlatan da hikayenin devamını bilmiyodu. O da ona anlatana sormuş ama o da bilmiyomuş” dermiş. Ne diyeyim, bence bu kısım daha sinir bozucu... 

# Atatürk Q harfini sevmezdi (2.5*)

Efendim, Harf Devrimi kararı verilmiş. Türk alfabesinin harfleri belirleniyor. Arap alfabesinde bir kaf var, bir de kef.. Falih Rıfkı Atay başta, gençler, “k” harfinin ikisini de karşılayacağı inancında.

Tasarı Atatürk'e sunulmuş. O gece Ata'nın ünlü sofrasında konu bu harfler tabii. Başından beri Latin harflerine karşılığı ile bilinen Kazım Özalp Paşa dertli. Kaf ile Kef'in aynı harfle temsilini kabul edemiyor.

“Q harfi olmazsa ben imzamı nasıl atacağım paşam” diye soruyor Atatürk'e. Okyanusu geçmiş Atatürk. Yeni bir sorun istemiyor. “Bir harften ne çıkar onu da kabul edelim” diyor.

Diyor ama içindeki burukluğu Falih Rıfkı biliyor.

Atatürk imzasında küçük harfler kullanıyor. gazi m.kemal diye atıyor imzasını önceleri. Sonraları k.atatürk diye. Ve Q'nun küçük harfi q'yu sevemiyor bir türlü. Eli “k” yı daha görkemli buluyor, imzasında. Falih Rıfkı, Atatürk'ün bu zaafını iyi kullanıyor ertesi gün ve Ata'yı yeniden ikna edip Q harfini gene çıkarttırıyor alfabeden...

Falih Rıfkı “Bereket Atatürk q'nun büyük harfi Q'yu kullanmıyordu. Çünkü Q, K'dan çok daha gösterişli bir harfti” diye anlatır sonraları... 

## Uzmanı

Hıncal Uluç’un köşesinde aynen bu haliyle anlatıldı bu hikaye. Gerçi doğru da olabilir, konuyla ilgili geniş bilgi sahibi değilim ama hikaye bir şehir efsanesi prototipi sanki.

“Kendine Geyik Uzmanı diyor ama bu olay gerçek mi değil mi bilgisi yok. Tembel biri, araştırmıyor da. Sezilerine dayanarak bu hikayeyi siteye koyuyor” şerhini koyalım da sonradan başımız ağrımasın. Yine de böylesine önemli bir konuda Atatürk’ün uzmanlara danışmadan, hatır-gönülle kararlar vereceğine inancım olmadığından, kitaplarda, anılarda geçiyor olsa bile -sanki daha önce böyle örnekler görmedik mi ki- hikayenin şehir efsanesi olduğu konusunda ısrar ediyorum. 

## Üyeler ne demiş?

**Altay Aktürk: Falih Rıfkı da yazmıştı**
Hikaye doğru. Falih Rıfkı'nın Çankaya kitabında da var. Ve eğer doğru hatırlıyorsam, "Atatürk majiskül harfleri bilmezdi" gibi bir ifade kullanıyor Falih Rıfkı. (Bu adam Atatürk düşmanı yaa. Nasıl olur da o harfleri Atatürk bilmez ki?)

**Jan Devrim: Khalem diye yazılıyormuş**
(C)HP tarafından yayınlanmış bazı kitapçıklarda da K yerine KH kullanılmış. Kalem yerine Khalem gibi. Dilipak'in bir kitabında var bu konu.

**Kaan Ozturk: Muhtemelen gerçek**
Ünlü Turkolog Geoffrey Lewis, "Turkish Language Reform" isimli kitabinda (Oxford University Press, 1999) bu hikayeye aynen yer veriyor. Ciddiye aldığına göre, muhtemelen gerçek bir hikaye.

# Uzun Hasan kömürü nasıl buldu? (2*)

Cumhuriyetin ilk zamanları, herkes “aman memleketi daha ilerilere götürelim” diye çırpım çırpım çırpınıyo. Böylesinden bilinçli bi komutan bi gün elinde bi kömür parçasıyla geçiyor birliğinin karşısına. Askerlere elindeki siyah nesneyi göstererek, “Bakın arkadaşlar, bu elimde tuttuğum şeye kömür denir. Böyle taş gibi durduğuna bakmayın, cayır cayır yanar bu meret. Şimdi hepinize birer hafta izin veriyorum. Bu numunelerden de yanınıza birer tane alın. Herkes köyünde, dağ bayır kömür arayacak” demiş.

Askerler dağılmışlar memleketlerine. Bunlardan biri de Uzun Hasan adında Zonguldaklı, karayağız, babacan bir çocuk... Hasan hemen ertesi gün almış eline numuneyi, akşama kadar dolaşmış. Akşam eve eli boş dönmüş ama hiç bi’şey kaybetmemiş umudundan.

Ertesi sabah yine erkenden çıkmış aramaya. O günün akşamında ise elinde bi çuvalla dönmüş eve. Çuval aynı komutanın verdiklerine benzeyen, simsiyah taşlarla doluymuş. Yaşlı anası da o sıra çalı-çırpı ateşinin üzerinde çorba pişiriyomuş. Hasan elindeki taşları ateşin içine doğru atmış. Bi de bakmış ki hakikaten de kara taşlar cayır cayır yanıyor. Anasının pişirdiği çorbayı bile içmeden hemen çıkınını toplayıp, komutanına müjdeyi vermek üzere yola koyulmuş Uzun Hasan. İşte Zonguldak’taki o bitmez tükenmez taş kömürünü o gencecik aslan bulmuş mirim... 

## Üyeler ne demiş?

**deniz enli: Hasan değil Mehmet**
Uzun Hasan tarihi bir kişiliktir, ama 1900'lü yıllara ait değil 500 yıl daha eski; hani şu Osmanlı ile savaşan Akkoyunlu hükümdarı... Kömürü bulansa Uzun Mehmet diye bilinen adamdır. Hadise tamamen gerçektir. Zonguldak'ta adına dikilmiş bir anıt vardır ve de her yıl adına bir koşu bile düzenlenmektedir. Kömürü bulduğu için ödüllendirilmiş ancak bu durumu çekemeyen üstelik hemşerisi olan namussuzlar tarafından öldürülmüştür. Torunları halen yaşamaktadır ve de hangi ırksal kökene ait olduğunu bilemediğimiz o uzun boya sahiptirler: Boy ortalamaları 1.95 cm.

**Atakan Güner: Çekemeyenler zehirledi!**
Sözkonusu kişi Uzun Mehmet'tir. Akrabaları halen Karadeniz Ereğli- Kestaneciler köyünde yaşamaktadır. Ayrıca ölümü olayına gelince; Ereğli'de adını hatırlayamadığım yörenin güçlü adamlarından Hacı bilmemkim, Uzun Mehmet'in bu başarısını çekememiş. Bir handa Uzun Mehmet'i zehirletmiş. Bir başka rivayete göre ise boğdurtmuştur. Kömürün bulunduğu dönem de 19. yüzyılın başıdır. 1820'li yıllarda olmuştur. Merhumun adına bugün Zonguldak'ta bir anıt dikilidir. Ne denir, adam bir keşifle Zonguldak'ı Zonguldak yaptı.

**Sahin Koskli: Güldağ bölgesi**
Zonguldak'ın gerçek ismi Güldağ'mış. Zamanında Fransızlar, bu bölgede kömür arama ve çıkartma faaliyetlerine başlamışlar. Haritalarına bu yerin ismini "Zone Guldag" olarak geçirmişler. Fakat Güldağ ismini doğru telaffuz edemedikleri için "Zone Güldak" diyebilmişler. Zamanla kömür ocaklarının etrafında gelişen kente Zonguldak denir olmuş.

# Aman paşam, canım paşam (2.5*)

Osmanlı ordusu Rusya seferinde. Savaş neredeyse Osmanlı lehine sonuçlanmak üzere. Bi akşam haber göndermiş Rus Çariçesi Katerina, “Paşa çadırıma buyursun, onunla konuşacaklarım var” demiş. Baltacı da duymuş taabi, Çariçe’nin şöhretini, koşşa koşşa gitmiş ziyarete.

Paşa çadıra girer girmez, o koskoca Çariçe ayaklarına kapanmış hemmen. “Aman” demiş, “Biz ettik sen etme. Bak ordumuz perişan oldu. Gel şunu bi oluruna bağlayalım. Sen de bizi affet.” Bu kısımda bazı “kaynaklara” göre Baltacı oluruna bağlamış, hadi daha açık söyleyelim, yatmış Katerina’yla. Bazı kaynaklara göre ise, acımış Çariçe’ye, “Bir kadının bu durumlara düşmesine bizim gönlümüz razı gelmez. Hemen askerimi toplayıp gidiyorum. Sen de bundan sonra namusunla yaşa” demiş. 

## Uzmanı

Bu hikaye ikinci sonuyla kimi tarih kitaplarında bile anlatılıyor. Aslına bakarsanız bu efsanenin temelinde Rus Çariçesi (“Büyük” sıfatıyla da bilinen) II. Katerina’nın tarihi şöhreti var. Gerçekte ise Baltacı’yla “muhatap olan” büyüğü değil, Çar I. Petro’nun karısı I. Katerina. Yine gerçekte, bu Çariçe’nin savaştaki rolü, bütün mücevherleri ile birlikte 200 bin rubleyi “hediye” olarak verip, Baltacı Mehmet Paşa’yı iyi koşulları olan bir barış anlaşmasına ikna etmesi. Birçok kaynağa göre, bu süreç sırasında ve sonrasında kesinlikle yüz yüze bir görüşme olmamış.

Efsanenin doğmasına sebep olan Büyük Katerina ise kimi tarihi kaynaklarda, “isterik” bi kadın olarak anlatılıyor. Sarayında seks partileri düzenlediğinden, soylular bir yana, hizmetkarlarıyla bile yattığından bahsediliyor. Hatta, -bu kısmı çok ayıp- bir atla seks yapmaya çalışırken öldüğü iddia ediliyor. Ancak güvenilir pek çok kaynağa göre de, Büyük Katerina bu tür özellikleri olan bir kadın değil. Nedense, özellikle Batı’daki pornografik şiirlerde bu şekilde gösteriliyor. Zaten birçok tarihçiye göre de, 5 Kasım 1796 sabahı kahvesini içtikten sonra oturup üç saat günlüğünü yazıyor. Saray nazırı uzun süre ortalıkta görünmemesinden şüphelenerek odasına girdiğinde Çariçe’nin yerde bilinçsiz yattığını görüyor. Ertesi sabah da ölüyor Büyük Katerina. 

## Üyeler ne demiş?

**ali taşdelen: Ne yapsaydı?**
Baltacı'nın Rusya seferine çıktığı dönemde çığırından çıkmış yeniçeriler isyan halindeydiler. Barış yapmamak için kış boyunca kuşatmayı sürdürmek gerekiyordu ki; o orduyla bu iş mümkün değildi. Baltacı, ordu dağılmadan mümkün olan en iyi anlaşmayı yapıp, durumu kurtarmaya çalıştı. Ama daha sonra kişisel düşmanları, iftira atıp adamcağızı uçkur düşmanı yaptılar. Trajikomik bir olay. Bize yakışır.

# Kel Aliço öküzünü yedi (2.5*)

Büyük pehlivan Kel Aliço ilerleyen yaşına rağmen uzun süre güreşi bırakmamış. Sonra bakmış artık yaş yetmişe dayandı, “Bu kadar yeter, biraz da gençlere fırsat doğsun” diyerek meydanlardan ayrılmış. Günlerden bi gün çırağı Deli Ormanlı, ner’den estiyse, Kel Aliço’ya meydan okumuş. Kel Aliço bu, boru mu? Ununu elemiş ama eleği hala astığı yerde duruyo. Bi öküzü varmış garibin, hemen onu kesmiş. Bi ay boyunca hem öküzü yemiş, hem de idman yapmış. Sonra da çayıra çıkıp eze eze yenmiş eski çırağı Deli Ormanlı’yı. 

## Uzmanı

Tarihi efsaneler içinde sürü sepet güreşle ilgili olan var. Ama bunlardan en çok yukarıdaki hikaye matrak geliyo bana. Öküzün dramatik kurgudaki (gereksiz) önemi accayip hoşuma gidiyo. Pehlivan bi ay boyunca, bi yandan idman yapıyo, bi yandan da öküzü yiyo, sonra çıkıp çırağını yeniyo. Enteresan tarihi efsanelerimizden yani. 

## Üyeler ne demiş?

**burcan gemici: Ali Cengiz oyunu**
Bu efsaneyi ben şu yorumuyla biliyorum. Ali Cengiz denen bir pehlivan varmış. Güreşi bıraktıktan sonra çırağını yetiştirmeye başlamış. Ama çırak bi gün Ali Cengiz'e meydan okumuş. Ali cengiz ve köydekiler ne yaptılarsa çırağa söz geçirememişler. Çırak "Bütün oyunları öğrendim. Ayrıca ondan daha genç ve güçlüyüm. En iyi pehlivan benim artık" gibi laflar etmiş. Bunun üzerine Ali Cengiz güreşi kabul etmiş. Çırağını, ona daha önce öğretmediği bir oyunla yenmiş. Bu oyuna da o günden sonra "Ali Cengiz oyunu" denmiş. Ali Cengiz oyunu deyimi de bu öyküden gelirmiş.

**ercan akman: Aynen yaşanmış**
Bu bir efsane değil ki; gerçek. Kel Aliço'nun hayat hikayesinde de Adalı Halil'i nasıl yetiştirdiği çok güzel biçimde anlatılır zaten.

**camel camel: İncili Kaftan ve Öküz**
Bu efsanede öküzün önemi benim bildiğim kadarıyla şöyle: Kel Aliço güreşi bıraktıktan sonra maddi yönden zor günler yaşıyor. Tek varlığı ise bir öküz. Öküzün hikayedeki yeri bu. Yani Aliço bir yerde İncili Kaftan'daki gibi bir harekette bulunuyor.

# Lefter ineği nasıl öldürdü? (2.5*)

Efsanevi futbolcu Lefter iki takım arkadaşıyla idman sahasında çalışıyomuş. İdman sahası dediysek tarlanın ortasında iki direk, o kadar. Kenarda da inekler otluyo. Bi ara Lefter’in ayağına bi top gelmiş, bi abanmış gavur. GÜMMM! Top dooğru kenardaki ineklerden birinin tamm böğrüne... İnek şöyle bi silkelenmiş, titremiş, ayakları tutmayınca, haaydi yere. Lefter’le iki arkadaşı hemen koşmuşlar ineğin yanına. Etrafta çoban falan da yok. Yahu hayvan mundar gidiyor öte tarafa. Devir de şimdiki gibi değil ki, yokluk zamanı. Bizimkiler zaten sabahtan beri idman yaptıklarından açlıktan geberiyolarmış. Hemen bismillah, ineği kesmişler oracıkta, takmışlar bi kazığa çevirme yapmışlar. Lefter’le iki arkadaşı yarım saatte yemiş koca ineği... 

## Uzmanı

Süpper bi efsane. Ama futbol deyince asıl aşağıdaki muhabbet/geyik yapılır ki, asıl bu, futbol deyince ilk akla gelendir:

Şimdikiler de futbolcu mu? Asıl bizim zamanımızda marifetti topçu olmak. Çim saha filan ner’dee? Çamurun içinde oynardık. Toplar şimdiki meşin değil bezdi o zamanlar. Yağmuru yeyince gülle gibi olurdu meret. Bi kafa attın mı kaş-maş patlardı. Bak kafamın şurasındaki iz de öyle bi kafa topundan kaldı bana zaten. Kolumuz kırılır, diğer elle tutar öyle devam ederdik maça. Bi keresinde son yarım saatte ayağım kırıldıydı da, maçın sonuna kadar ayağımı sürüye sürüye koştum topun peşinden. O maçta attığım son dakka golüyle de İstanbul Kupası’nı aldıydı bizim takım... 

## Üyeler ne demiş?

**inci turel: Eceli penaltıdan**
Pele vakti zamanında bi penaltı vuruşu yapıcakmış. Topa bi çakmış; top kalecinin ellerinden kaymış ve göğsüne vurmuş. Kaleci bu olaydan sonra iç kanama nedeniyle ölmüş.

**Onur Halilçolar: Koeman da inek öldürmüş**
Doksanlı yılların başında, Hollanda Milli Takımı'nın ve Barcelona'nın ünlü defans oyuncusu Ronald Koeman için de benzer bir hikaye anlatılır. Koeman'ın çok sert ve isabetli frikik atmak gibi bir yeteneği vardı. Bir televizyon şovunda 25 metreden (30 ve 50'li versiyonları da mevcut) bir Hollanda ineğine çektiği şut sonucu inek devrilmiş ve iç kanamadan (nasıl teşhis koydularsa?) ölmüş. Tabii bu olay daha sonra Koeman'ın başına çok bela olmuş, hayvansever dernekleri başını çok ağrıtmış.

**Doğu EROĞLU: Pele'ye bak be**
Ben de, Pele'nin bi maçta çektiği şutun, kalecinin kaburga kemiklerine saplandığını ve adamın iki hafta sonra öldüğünü duymuştum.

**murat topcu: O Bombacı Bekri'ydi**
Bu efsaneyi yıllar önce bir gazetenin yayınladığı Spor Ansiklopedisi'nde okumuştum. Hatırladığım kadarıyla; bu efsanede adı geçen futbolcu, bir zamanlar Beşiktaş'ta oynamış olan Bombacı Bekri idi.

**Kerem Aytemiz: Boğa olmalıydı**
Bu hikaye galiba doğru. Bi yerde daha okumuştum bunu. Ama ben Lefter'den inek değil boğa beklerdim.