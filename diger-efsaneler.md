# Tuvalette acı sürpriz (3*)

Bir arkadaşım İstanbul'a sevgilisi ile buluşmaya gideceği gün ishal olmuş. Fakat ne çare ki gitmek zorunda. Deniz otobüsüyle zorlu bir yolculuktan sonra (habire tuvalete taşınarak) buluşma yerine ulaşmış. Beklemeye başlamış.

Çok sıkıştığı bir anda tam tuvalet arayacakken kız arkadaşının geldiğini görünce gidememiş. Ancak o sırada epey bir miktar altına kaçırmış. Renk vermemek için, "Buraya kadar gelmişken gel bir pantolon alalım" diyerek kızı bir mağazaya götürmüş.

Tezgahtarın tüm ısrarına rağmen hiç denemeden mağazadan bir pantolon alıp ayrılmış. Gittikleri bir kafede, "İçime sinmedi. Ben şunu tuvalette bir deneyeyim" demiş. Hemen kirlenmiş çamaşırını ve pantolonunu daracık havalandırma boşluğundan atmış.

Rahatlamanın verdiği huzurla çantanın içindeki poşette duran yeni pantolonu almak üzere eğilmiş. Fakat o da ne! Poşette bir kazak varmış! Gözlerine inanamayan arkadaşım hemen kafasını havalandırmadan sokarak eski pantolonuna ulaşmaya çalışmış ama becerememiş.

Bu arada tuvaletin önünde uzun bir kuyruk oluşmuş. Kapıyı vurmalarına rağmen içeriden tepki gelmeyince kafenin işletmecisi, "Bir delikanlı tuvalete girdi, çıkmıyor. Sanırım içeride eroin kullandı" diyerek polis çağırmış. Emniyet güçleri geldiğinde tabii acı gerçek ortaya çıkmış! 

# 4 feet 8,5 inch (3*)

Dünyanın en gelişmiş ulaşım sistemi olan uzay gemilerinin füzelerinin genişliği 4 feet 8,5 inch imiş. Yani yaklaşık 1 metre 42 santim. Böyle modern bir araç için tuhaf olan bu rakamın ilginç bir hikayesi var.

ABD'de demiryollarının ray arası uzunluğu 4 feet 8,5 inch'miş. Niye 4 feet gibi düz bir rakam değil de, hesabı zorlaştıran küsürlü bir rakam seçilmiş?

Bu garip uzunluk ABD'de ilk demiryolları inşaatını yapanların İngiliz göçmenleri olmasına bağlanıyor. Çünkü İngiltere'de de rayların genişliği bu uzunluktaymış.

İngiltere'de demiryolu inşaatı tüm ölçülerini tramvay inşa geleneğinden devralmış. Yani eskinin tramvaycıları yeninin trencileri olmuş. Bu yüzden de ray genişliği 4 feet 8,5 inch kalmış.

Peki tramvay raylarının arası neden 4 feet 8,5 inch'miş? Çünkü bu uzunluk at arabalarının şaşe genişliğiymiş.

Zamanında tramvayın şasesi at arabalarının iki tekerlek arası uzunluğu baz alınarak belirlenmiş. O zamanlar iki tekerlek arası denince akla 4 feet 8,5 inch geliyormuş.

Vazgeçilmesi çok güç bir gelenekmiş bu. Çünkü malum uzunluğun İngiltere'deki tarihi taa Roma İmparatorluğu'nun adayı işgaline kadar uzanıyormuş.

O zamana kadar atlı araba görmeyen adanın yarı medeni insanları, atların araba çekebileceğini Roma savaş arabalarında görmüş. Dolayısıyla İngiltere'nin ilk yolları Romalı askerlerin savaş arabaları tarafından açılmış.

İki derin tekerlek izinden oluşan bu yollar, sonraları İngilizler tarafından yapılan at arabalarının şaşe genişliğini de belirlemiş. Şaseyi kırmak istemiyorsan, yoldaki at arabası izinin uzunluğunu ölçüp tekerlekleri de bu uzunluğa göre yerleştirmek zorundaymışsın.

Aynı şekilde Avrupa'da da tüm yollar standart olarak 4 feet 8,5 inch genişliğindeymiş.

Peki Romalılar bu uzunluğu nereden çıkarmış? Arabaya koştukları atın kıçından! İki atın kalça genişliği 4 feet 8,5 inch tutuyormuş.

Başa dönelim. Tüm bunların füze rampasıyla ilgisi ne?

Solid Rocket Boosters adı verilen füzeler dünyada sadece tek bir firma tarafından yapılıyormuş. Thiokol adındaki firmanın mühendisleri füzeleri ilk tasarladığında daha geniş bir şey yapmışlar ama hemen o vazgeçilemeyen 4 feet 8,5 inch genişliğine dönmek zorunda kalmışlar. Çünkü Utah'taki fabrikada üretilen füzeler tren yoluyla taşınıyormuş. Demiryolu üzerindeki tünellerin genişliği de iki atın kıçının genişliğinden biraz fazlaymış.

Kısacası ulaşım tarihi boyunca at kıçından bir türlü kurtulamamışız! 

# Tam 1 milyon AIDS'li! (2*)

Şehir efsanelerinin yayılmasında birinci sorumluluk kesinlikle basına ait. Basın zaman zaman işkembeyi kübradan atan muhabirlerin kurbanı olurken, bazen de "güvenilir" araştırma kuruluşlarının gazabına uğruyor. Hele ki konu AIDS gibi panik bir konuysa sapla saman karışıyor. Ortaya efsanevi haberler çıkıyor. İşte ABD basınının efsanevi AIDS haberleri:

1 Ocak 1985: New York Times AIDS'e yakalanan Amerikalı sayısının 1 milyon'a ulaştığını duyurdu. Gazeteye göre her gün 1000 ila 2000 bin Amerikalı AIDS'e yakalanıyordu.

6 Nisan 1986: New York Times AIDS'e yakalanan Amerikalı sayısını açıkladı: 1 milyon!

27 Ağustos 1989: Dönemin Sağlık Bakanı Luis Bullivan Los Angeles Times'a AIDS üzerine yapılan araştırmaların sonucunu açıkladı: "100 bininci vaka iki gün önce bildirildi."

25 Temmuz 1990: Hastalığın Afrika'da yayılma hızı hakkında yapılan bir araştırmayı baz alan Newseek, AIDS'e yakalanan Amerikalı sayısını açıkladı: 1 milyon!

28 Temmuz 1992: Times, Amerika Sağlık Bakanlığı Hastalık Kontrol ve Koruma Merkezi'nin (CDC) yaptığı araştırmayı yayımlıyor. CDC araştırması AIDS'e yakalanan Amerikalı sayısını da açıklamış. Bilim bakalım kaç? 1 milyon(!) 

# Dedenden de mi utanmadın? (2.5*)

Yıl 1980. Güvenlik güçlerinin ev baskınları had safhada. O günlerde polis bir ihbar üzerine solcu olarak bilinen birinin evini basmış. Tabii ilk iş olarak evdeki kitapları karıştırmaya başlamışlar. Polislerden biri kütüphanede Lenin'in kitaplarından birini bulmuş. Artık hangisiyse kitabın üzerinde Vladimir İlyiç Lenin'in kısaltılmış hali olarak VI Lenin yazıyormuş. Eleman heyecana kapılıp başlarındaki amirine gidip "Amirim" demiş, "Biz bunun birincisiyle başa çıkamadık, bakın herifler altıncısını çıkarmışlar!"

Yine aynı dönem. Bu kez başka bir eve baskın düzenlenmiş. Bu baskında güvenlik güçlerinin amiri bastıkları evin sahibini karşısına almış azarlıyormuş: "Ulan vatan haini, ulan Moskof uşağı, hadi anandan babandan utanmadın, bari şu duvarına resmini astığın ak sakallı dedenden utan!" Duvardaki ak sakallı dede ise, Karl Marx'ın o çok bilinen resmiymiş.

1980 öncesi Ankara - Keçiören'de bir marketin camında "Nefis Rus salatası geldi" yazıyormuş. Bu yazıyı gören ülkücüler marketi basmışlar ve sahibini "Bu yazı yarın ordan inecek" diye tehdit etmişler. Ertesi gün marketin vitrininde yeni bir yazı varmış: "Nefis Amerikan salatası geldi!"

Bu efsaneyi Ali Rıza gönderdi. Sağolsun, varolsun :) 

## Üyeler ne demiş?

**qwe wer: VI. Lenin meselesinin aslı**
Konu Uğur Mumcu'nun "Sakıncalı Piyade" isimli kitabında geçer. Askerler Mumcu'nun evini bastıklarında kitapları tek tek çuvala doldururuken askerlerden biri, tutanak tutan diğerine, kitapların ve yazarlarının ismini tek tek okumaktadır. Sıra V. I. Lenin'in kitabına gelince şöyle söyler: "Altıncı Lenin". Olayın aslı budur.

**Oğuzhan irengün: Aziz Nesin**
Aziz Nesin'in evine yapılan bir baskında da polisler ustanın babasının sakallı resmini Karl Marx'ın resmi sanmışlar. Aziz Usta bu olayı ''Polisiye'' adlı kitabında yazmıştı.

# Temel'in efsanevi maceraları (2.5*)

Bir arkadaşım başımdan geçti diye anlatmıştı. İş için Trabzon'a düşmüş yolu. Arkadaşlarıyla birlikte kentin iyi bir otelinde kalıyormuş. Gündüz işleri neyse halletmişler. Akşam otelin restoranına inmişler. Yemekler leziz, Trabzonlu garsonlar eğlenceliymiş. Yemek üstüne tatlı alalım demişler. Arkadaşım garsonu çağırıp "Fırında sütlaç var mı?' diye sormuş. Garson 2-3 saniye boş boş baktıktan sonra "Abi fırında sütlaç yok, ama tezgahın üstündekiler de sıcak" deyivermiş.

Bu efsaneyi Alpay Işık gönderdi. Sağolsun, var olsun :)

Bir grup arkadaş öğle yemeğinde Karadeniz pidecisinden pide yemeğe karar vermişler. Bir süre neli pide isteyeceklerini tartışmışlar. En sonunda yarısı peynirli, yarısı kıymalı pide yemeğe karar vermiş. Aralarından biri telefon açıp 10 pide istediklerini yarısının kıymalı diğerlerinin peynirli olacağını söylemiş. 15 dakka sonra acar bir Trobzonlu delikanlı elinde pide paketiyle kapılarını çalmış. Elemanlar paketi açınca yarısında kıyma diğer yarısında peynir olan 10 adet pideyle karşılaşmışlar.

Bu efsaneyi Yurasis Dragon gönderdi. Sağolsun, varolsun :) 

## Uzmanı

Karadeniz insanının keskin zekasına atfen anlatılan fıkralar zaman içinde "Bir arkadaşımın başına gelmiş" öndeyişiyle efsaneleşiyor. Yukarıdakiler bu tip örnekler. Bazen tam tersi de oluyor doğal olarak. Örneğin Karadeniz'de buzdolabını aşağıya indirmekte zorluk çeken iki kardeşten birinin aşağıya inip yukarıdaki kardeşine "At Dursun ben tutarım" demesi ve buzdolabının altında kalması, fıkra gibidir. Belki on yıl sonra kimse bunun gerçekten olmuş olduğuna inanmayacak. Karadeniz'den son bir örnek; Karadeniz yaylalarından birinde tamamen ahşap olan bir otelin yangın merdiveni de tahtadanmış. Doğru mu bilemem. Ama yakışır...

# Aloo! Kime Diyom? (3*)

Adamın teki yabancısı olduğu bir mahallede otobüs durağını arıyormuş. Sabah erken bi vakit olduğundan sokaklarda in cin çift kale maç yapıyormuş. Adam bir hayli dolaşmış. Allahtan sabah devriyesindeki bir trafik polis otosuna denk gelmiş. Polislere en yakın otobüs durağını sormuş. Polis işgüzar bir adam çıkmış "Şu bakkalı geç, ilerdeki ağacın ordan sağa kır, ordan sola.." falan diye uzun bir tarif vermiş. Adam sabah sabah o kadar tarifi alınca kafası karışmış ama bi şey de diyememiş. Teşekkür edip başlamış yürümeye. Birazdan arkadan trafik polisi megafondan bağırmaya başlamış "Birader ağacın ordan sağa kıvırsana. Aloo kime diyom?" Adam otobüs durağına kadar arkasından bağıran trafik polisi eşliğinde yürümek zorunda kalmış.

Ankara'da bir trafik polisi aracından şöyle bir anons duyulmuş. "Ticari devam et! MN 489 bekleme yapma kardeşim! İşitme engelli devam et".

İstanbul'da yoğun trafik var. Trafik polisi otosu kırmızıda geçen araca megafondan seslenmiş "34 PTS lütfen sağa çek!". O sırada oradan geçmekte olan bir başka polis otosundan "Lütfenini yiyim senin, bu ne kibarlık len Mistafaa!" sesi yükselmiş.

# Tam bir milyon pound (3*)

İngiltere'de yargıçların maaşı yokmuş. Onun yerine ihtiyaçları oldukça kullandıkları kredisi sınırsız çek defterleri varmış. İngiliz devleti hakimlerine o kadar güveniyormuş yani. Birgün hakimin biri bir bankaya gidip 1.000.000 poundluk bir çek bozdurmak istediğini söylemiş. Tabii ortalık birbirine girmiş. Banka yöneticileri en üst makamdan onay almadan bu kadar parayı veremeyecekleri söyleyip hemmen İçişleri Bakanlığı, Adalet Bakanlığı, Başbakanlığa filan telefon etmişler. Ancak aradıkları her yerden gelen cevap aynıymış: ÖDEYİN!

Gel gelelim bankada o kadar nakit yokmuş. Hakimden ertesi gün gelmesi rica edilmiş. Ertesi gün para bir bavul içinde hazırmış. Aradan birkaç gün geçmiş. Hakim çıkagelmiş. Parayı bankaya geri vermek istiyormuş. Banka yönetimişaşırıp kalmış. Hemmen Adalet Bakanlığı'nı aramışlar. Derhal bakanlık müfettişleri devreye girmiş ve hakime hareketinin sebebini sormuşlar. Hakim "Kraliçe nin hükümeti bize gerçekten bu kadar güveniyor mu? Onu sınadım" cevabını vermiş.

Raporlar bakanlığa iletilmiş ve aynı gün hakim azledilmiş. Adalet bakanlığı hakime gönderdiği yazıda gerekçeyi şöyle açıklamış: "Kraliçe hükümetinin saygın bir hakimi, devletine güvenmiyor ve onu sınıyorsa, devlet ona asla güvenmez."

Bu efsaneyi Recai Zorlu gönderdi. Sağolsun, varolsun :) 

# Tek kollu kahraman (3*)

Sol kolunu feci bir trafik kazasında kaybedip hayata küsen genci, ailesi biraz oyalansın diye bir taekwando okuluna göndermiş. Okuldaki hoca etrafında çok sevilen saygıdeğer bir dövüş ustasıymış. Hoca çocuğu görünce başını gizemli bir biçimde sallamış. İlk derste diğer öğrencilerle biraz ilgilendikten sonra, bütün zamanını çocuğa ayırmış.

Hoca gence ilk derste tek bir hareket göstermiş. Sonraki tüm derslerde başka hiç bir hareket göstermemiş. Sürekli aynı harekete çalışan çocuk, önüne geleni sağ koluyla yere seriyormuş. Bir ay, iki ay, beş ay... Sürekli aynı hareketi çalışan genç çok sıkılmış ama hocanın öyle büyük bir karizması varmiş ki; karşı çıkamıyormuş. Öğrencisinin iyice ustalaştığına karar veren hoca, onu uluslararası önemli bir turnuvaya kaydettirmiş. Delikanlı her ne kadar "Aman hocam, tek kolumla nasıl yaparım" demişse de hoca kararından vazgeçmemiş.

O yılki turnuvada tarihi bir gün yaşanmış, tek kollu bir sporcu bütün rakiplerini tek hareketle yenerek şampiyon olmuş. Kupayı aldıktan sonra delikanlı hocasının önünde saygıyla eğilerek "Hocam bugüne kadar çalışmalar sırasında arkadaşlarımın mahsustan yere düştüklerini sanıyordum. Ama böyle bir turnuvada şampiyon oldum. Bu işin sırrı nedir?" diye sormuş. Hoca gülümseyerek şu cevabı vermiş: "Rakibinin sana öğrettiğim hareketi ekarte edebilmesi için senin sol kolunu tutması gerekiyor".

Buefsaneyi Öner Atakan gönderdi. Sağolsun, varolsun:) 

## Üyeler ne demiş?

**Adnan DEMİR: Judo**
Efsanedehikayesi anlatılan arkadaş taekwandocu degil judocuydu. Bu hikayeyi judo versiyonuyla üniversite sınavına hazırlanırken, dersanenin verdiği dergilerin rehberlik sayfasında okumuştum.

**melkon cirak: Kurallara aykırı**
Taekwando'da, rakibin kol, bacak gibi uzuvlarını tutmak yasaktır. Böyle bir olay olamaz.

# Kainatın haritası (2.5*)

NASA'da bir grup bilimadamı uzun çalışmalar sonrasında kainatın haritasını çıkarmayı başarmışlar. Sonra bilmem kaç milyonda bire kadar küçültülmüşler bu haritayı. Bu büyük bir başarıymış. Harita NASA'nın giriş salonunda koca bir duvara asılmış.

Günlerden birgün çeşitli üniversitelerin değişik dallarında uzman bilimadamlarından oluşan bir heyet NASA'yı ziyarete gelmiş. Heyetteki uzmanlardan tıp alanında çalışan bir profesör haritayı görür görmez "Oh my God!" diye çığlık atmış. Misafirlere mihmandarlık yapan NASA uzmanı ve diğer misafirler hep bir ağızdan "Ne oldu?" diye sormuşlar. Tıp profesörü "Olamaz, olamaz" diye sayıklıyormuş. Biraz sakinleşince haritayı hazırlayan ekibin başkanıyla görüşmek istemiş.

Tıp profesörünü ekibin başkanı olan astronomun odasına götürmüşler. Profesör odaya girer girmez: "Üstad, anlatmakla olmaz. Gözlerinizle görmelisiniz" diyerek adamın kolundan tuttuğu gibi kendi üniversitesine götürmüş.

Üniversitenin giriş holündeki büyük resmi görünce bu kez astronom "Oh my God! Olamaz" diye bağırmış. Çünkü duvardaki resim NASA'nın uzun çalışmalar sonucu elde ettiği kainat haritasının aynısıymış. Astronom, profesöre "Bu... bu nasıl olur? Siz doktorlar kainat haritasını nasıl çıkardınız?" diye feryat edince, profesör "Bu kainat haritası değil. İnsan beyin zarının büyütülmüş resmi" demiş.

Bu efsaneyi Ata Ataman gönderdi. Sağolsun, varolsun :) 

## Üyeler ne demiş?

**hasan arıcan: Samanyolu**
Benim duyduğum efsaneye göre; bahsedilen Samanyolu Galaksi'sinin haritasıdır. Samanyolu Galaksi'sinin bile bilinmeyen bazı kısımları olduğu için, bu olaydan sonra gönderilen teleskoplar beyin zarına göre gönderilmiş. 

# Çok gizli tetris projesi (2*)

Bir dönem herkesin müptelası olduğu Tetris, masum bir oyuncak değilmiş. Aslında Ruslar'ın insanların beynini yıkamak için geliştirdikleri çok gizli bir planın parçasıymış. Ruslar'ın hazırladığı çok gizli plana göre; Rus bilim adamalarının geliştirdiği tetris oyunu, insanları bir süre sonra robotlaştıracak ve Sovyetler Birliği dünyadaki tek güç haline gelecekmiş. O zamanlar Tetris'in bütün masrafları KGB'nin ARGE bölümünün bütçesinden karşılanıyormuş. Bu nedenle küçük el makineleri o kadar ucuza satılmış.

İddiaya göre Tetris'te yukarıdan aşağıya düşen bloklar, insanların bilinçaltına Rusya'yı övücü şifreli mesajlar yolluyormuş. Bu mesajlara uzun süre maruz kalanların beyinleri tamamen yıkanacakmış. Bu nedenle Tetris'e bağımlılık yapıcı özellikler de yerleştirilmiş. Ancak Rus bilimadamları büyük bir hata yapmış ve Tetris'in yarattığı bağımlılık bir süre sonra dağılmış. Çünkü Ruslar insan beyninin bağımlılık yapıcı baskıya karşı bilinçaltında savaşacağını ve algı aralıklarını değiştirebiliceğini o zamanlarda bilmiyorlarmış. KGB bu projede çok büyük bir miktarda para kaybetmiş. Bu başarısızlık, Sovyetler Birliği'nin çöküşünü hızlandıran faktörlerden biri olmuş.

Bu efsaneyi Camel Camel gönderdi. Sağolsun, varolsun:) 

## Üyeler ne demiş?

**Gökhan Kılıç: Kozmonotlar için üretilmiş**
Bu efsanenin gerçek olması imkansız. Çünkü Tetris Rus kozmonotların yateneklerini ölçmek için geliştirilmiş bir oyundur!

# Amerikan dolarının sırrı (2*)

Amerikan dolarının dünyada bu kadar etkin olmasının sebebi, ne ekonomik ne de siyasal nedenlermiş. Amerikan doları ilk basıldığında insanlarda bağımlılık yaratabilmesi için özel üretim bir boya kullanılmış. Bu boya kadın cinsel organı gibi kokuyormuş. Dolar, bu sayede bu kadar etkin olabilmiş.
Bu efsaneyi Mehmet Biçer gönderdi.

Piyasaya çıkacak olan 20 milyonluk Türk Lirası'nın arka resmi olan Efes Harabeleri özel olarak seçilmiş. Bu resim Türkiye ekonomisinin harap halini temsil ediyormuş.
Bu efsaneyi Taci Arsenik gönderdi.

# Ofisteyim, hayatım (2.5*)

İkiz Kuleler'de çalışan adamlardan biri 11 Eylül sabahı her zamanki gibi sabahın kör vakti kalkmış. Ayaküstü kahvaltısını yapıp karısını öpmüş ve Manhattan'a doğru yola çıkmış. Yolda acaip bir trafik varmış. Arabalar kağnı hızıyla ilerliyormuş. Kafası bozulmuş, hazır trafik sıkışık sevgilime uğrayayım diye düşünmüş. İlk çıkıştan otoyolu terketmiş.

Hızla sevgilisinin evine gitmiş. Bu arada cep telefonunu kapatmış. Sıkıcı başlayan gününü eğlenceli hale getirmiş adamımız. Saat 10 civarında, sevgilisinin evinden çıkmış. Arabasına binerken cep telefonunu açmış. Açar açmaz telefonu çalmış. Avaz avaz bağıran karısı, "Hangi cehennemdesin sen? Bir saattir sana ulaşmaya çalışıyorum. Meraktan deliye döndüm" diye bağırmış. Adam dünyadan habersiz yanıtlamış: "Nerede olabilirim? Ofisimdeyim tabii".

Bu efsaneyi Seda Altıntaş gönderdi. Sağolsun, varolsun :) 

# Uzaylıların NASA'ya armağanı (2.5*)

Amerika'da UFO olaylarının çok yoğun yaşandığı 51. bölgede, bir gün fırtınadan kaçan bir kaç ormancı bir mağaraya rastgelmişler. Mağaranın girişi sanki özellikle gizlenmiş gibiymiş. Bu mağarayı bulmaları resmen büyük bir şansmış. Girişi küçük olan mağara, aslında bayağı genişmiş, bir sürü karanlık dehlize açılıyormuş.

Yağmurda oldukça ıslanmış ve üşümekte olan ormancılar, mağaranın derin dehlizlerine dağılarak yakacak bir şeyler aramaya başlamışlar. Ormancılardan biri çok meraklı bir adammış, yakacak bir şey bulamadığı için dehlizlerde oldukça uzaklaşmış. Geçtiği dehlizlerin birinden bir fokurdama sesi geliyormuş. Hiç düşünmeden oraya doğru yönelmiş. Küçük el fenerinin ışığında karanlık, sümüksü bir maddenin hareket ettiğini görünca, çığlığı basarak kaçmaya başlamış. Dehlizlerden zor bir hal geri dönmüş. Merak içinde bekleyen arkaşlarına durumu anlatmış.

Arkadaşlarının anlattıklarından çok tırsan ormancılar, fırtınaya aldırmadan mağaradan kaçmışlar. Ormanda düşe kalkaşarak en yakın kasabaya ulaşıp, başlarına gelenleri şerife anlatmışlar. Şerif fırtına nedeniyle bölgenin değişik yerlerinde görev yapan yardımcılarını telsizle arayıp, hemen ormancıların bulduğu mağaraya gitmelerini istemiş. Kendisi de ormancıları arabasına alıp mağaraya doğru yola çıkmış.

Mağaraya ulaşmaları yarım saatlerini almış. Şerif ve ormancılar mağara girişine geldiklerinde onları büyük bir sürpriz bekliyormuş. Etraf siyah takım elbiseli ve hava geçirmeyen özel giysileriyle bir sürü adamla doluşmuş. Mağaranın hemen ilerisindeki boş alanda da üç helikopter duruyormuş. Şerif hemen olaya el koymak için adamların yanına gitmiş. Siyah takım elbiselilerden biri, NASA Özel Birim kimliğini gösterip "Şerif, sen olayı yardımcılarına telsizle haber vererek üzerine düşen görevi yaptın. Şimdi bırak, biz işimizi yapalım" demiş.

Sonra görevliler, şerifi, yardımcılarını ve ormacıları bölgenin dışına çıkarmışlar. Mağaradaki sıvı, Özel Birim tarafından son damlasına kadar varillere konup taşınmış. Meğerse bu garip sıvı, UFO araçlarının görünmezliğini sağalayan bir maddeymiş. NASA esrarengiz sıvı hakkında ancak bu kadarını öğrenebilmiş. Bilim adamları NASA laboratuvarlarında, ne yaptı ettiyse sıvının yapısının çözememiş. Sonunda mağaranın özel koşulları nedeniyle sıvının tek bir damladan üreyerek çoğaldığı ortaya çıkarmışlar. NASA laboratuvarında hemen mağaranın özel koşulları suni olarak oluşturulmuş ve görünmezlik sıvısı üretilmiş. ABD, bu sıvıyı günümüzdeki radara yakalanmayan hayalet uçakların boyasında kullanıyormuş.

Bu efsaneyi Hilal gönderdi. Sağolsun, varolsun :) 

## Üyeler ne demiş?

**Tayfun Gerdan: Milyonlarca çokgen**
Radarda görünmeyen uçakların yüzeyi milyonlarca minik çokgen tarafından oluşturulan bir düzlemdir. Bu çokgenler minik birer ayna gibi gelen ışın ya da dalgayı bir diğer çokgene yansıtır. Bu şekilde binlerce çokgen arasında yansıtıla yansıtıla gücünü kaybeder ve kaynağına geri dönemez. bu durumda radarda görünmez. Bu uçaklara karanlık bir hangarda el feneri tutulduğunda fenerin ışığı metal yüzeyde sadece 1-2 cm. çapında bir ışık yansıması olarak görülür.

**volkan guven: Çölde ormancı!**
Efsane Amerika'nın 51. bölgesinde geçiyor. Ama 51. bölgede ormancıların olması imkansız. Çünkü 51. bölgeyi gözden ırak olsun diye, uçsuz bucaksız bir çölde kurmuşlar.

**serdar z: Boyayla alakası yok**
Hayalet uçakların dışı kauçuk benzeri bi maddeyle kaplanmıştır. Radarlar etrafa dalgalar yayar ve bu bir uçağa çarptığında geri döner. Böylece uçağın yeri belirlenir. Kauçuk dalgayı geri göndermez! Hayalet uçakların radardan kurtulmasıyla boyasının bi alakası yok! Bi de uzaylılar (eğer varsalar) niye böyle bi maddeyi dünyada bıraksınlar?

**firat birlik: Asıl 51. Bölge'yle alakası yok**
\51. Bölge Soğuk Savaş sırasında Amerikalıların Rusları gözetleyen uçaklarını geliştirdiği yerdir. Uzaylılarla ilgisi yoktur. Burada casus uçaklan tasarlanırdı. Hatta burada çalışmış ve Phantom tasarlayan ekibin başı, ordudan ayrıldıktan sonra burada uzaylılarla ilgili bişey olmadığını, yabancı olarak sadece düşen Rus uçaklarının bulunduğunu söylemişti.

**genco diz: Boyayla alakası var!**
Hayalet uçakların radara yakalanmamasını sağlayan şey tabii ki üzerlerindeki özel boya ve bu uçakların şekilleridir. Bu uçakların dışında kauçuk olduğu ise tam bir saçmalıktan ibaret. Ama diğer arkadaşıma katılıyorum Area 51'in yakınlarında değil orman tek bir ağaç bile yok. Ayrıca Pentagon, yakın zamana kadar böyle bir bölgenin varlığını kabul bile etmemişti. Bu bölgeye en yakın büyük yerleşim yeri Las Vegas'tır. O yüzden Las Vegas'ın UFO olayları meşhurdur.

# Biz kime çarptık? (2.5*)

Kızın teki arkadaşlarının verdiği partiye katılmak istiyormuş. Ama anne babası çok korumacı tipler olduğu için bir türlü izin alamamış. Partinin olduğu akşam, şans eseri ailecek bir ev gezmesine davet edilmişler. Kız hemen hastayım ayaklarına yatmış. Annesi kıza pek inanmamış ama onu ev gezmesine zorlamak de istememiş. Kızın gitmek için izin koparmaya çalıştığı partinin, o akşam olduğunu unuttuğu için üzerinde pek de durmamış.

Aile efradı çıkar çıkmaz, bizim ki fırlamış dışarıya. Parti uzakça bir yerdeymiş. Sevgilisinin arabasıyla dönmeyi planladığından, cebindeki son parayı taksiye vermiş. Partide çılgınlar gibi eğlenmiş. Anne babasından önce evde olması gerektiğinden, alelacele sevgilisyle çıkmışlar. Ancak ikisi de çakır keyifmiş ve beklenen olmuş. Önlerinde giden arabaya arkadan çarpmışlar. Öndeki araba takla atmış. İki genç hastaneye kaldırılmış.

Kız ertesi gün hastanede kendine gelmiş. Bir süre ne olduğunu kavrayamamış. Her şeyi hatırlayınca çok kötü olmuş tabii. Anne babasına ne söyleyeceğini tasarlamaya başlamış. Ama akşama kadar ailesinden giden gelen olmamış. Hemşirelere ailesinin niye gelmediğini, kime çaprtıklarını filan sormuş ama herkes önüne bakarak yanından alelacele kaçıyormuş. Anne babasının ona çok kızmış olduğuna vermiş kızcağız.

Akşam odasının kapısı açılmış, yıllardır görmediği başka bir kentte oturan teyzesi içeriye girmiş. Kız teyzesini görünce ağlamaya başlamış. O anda çarptıkları arabanın markasıyla babasının arabasının markasının aynı olduğunu anımsamış. Ailesi çarptıkları arabadaymış ve hepsi kazada hayatlarını kaybetmiş.

Bu efsaneyi Seyfi Dalmaz gönderdi. Sağolsun, varolsun :) 

# Rusların kurnazlığı (2.5*)

1960'lı yıllarda ABD ile Sovyetler Birliği uzaya insanlı araç gönderen ilk ülke olma yarışı içindeydiler. Teknolojileri o yıllarda bir birine çok yakınmış. Bu nedenle iki ülkenin yürüttüğü proje hemen hemen aynı zamanda bitecekmiş. Bilimadamları zamana karşı bir yarış içindeymişler. Fakat yoğun çalışmalar sırasında Amerikalı bilim adamları, akıllarına daha önce hiç gelmeyen bir sorunlar karşılaşmışlar.

Yerçekimsiz ortamda astronotların not tutmak için kullandığı tükenmez kalemlerin mürekkebi, kalemin üstünde birikiyor ve yazı yazılamıyormuş. O yıllarda bilgisayarlar bu kadar küçük boyutlarda olmadığından, kağıda not almak kaçınılmazmış. Bu sorunu gidermek için, projeyi geciktirmek pahasına, NASA binlerce dolar harcayıp uzayda yazabilen bir kalem geliştirmişler.

Diğer yanda, neredeyse aynı zamanlarda Rus bilim adamları da aynı sorunu farketmiş. Ancak onlar sorunu çok daha çabuk ve ucuza çözmüşler. Yörüngeye çıkacak olan Yuri Gagarin'in eline bir kurşun kalem tutuşturmuşlar.

Böylece uzaya insan gönderen ilk ülke Sovyetler Birliği olmuş. NASA, bu onuru elde edememenin böylesi aptalca bir sebepten kaynaklandığını kamu oyuna açıklamaya korkmuş. Bu tarihi ayıp yıllardır gizli tutuluyormuş.

Bu efsaneyi Ali Durhan gönderdi. Sağolsun, varolsun :) 

## Üyeler ne demiş?

**ozgur demir: Geri dönebilen ilk kozmonot**
Ruslar'ın uzaya ilk gönderdikleri kozmonotun Yuri Gagarin olmadığı söylenir. Ancak bir ilki başardığı doğruymuş: ilk giden değil, geri dönebilen ilk kozmonotmuş Gagarin. Geçen sene bununla ilgili bir haber ya da röportaj okumuştum. Geçtiğimiz günlerde bir kez daha haber oldu bu konu.

**firat birlik: Teknik bir açıklama**
NASA mühendisleri zamanlarının en parlaklardan seçilir Eğer illa tükenmez kalem kullanmak isteselerdi; mutlaka kalemi soğutup, mürekkep tüpünü kapamayı düşünebilecek kadar zeki ve bilgilidirler. Çünkü normal sıcaklığa dönünce tüpün içindeki basınç mürekkebi ittirip yukarda toplanmasını engeller. İçerideki hava da fırlamaz çünkü mürekkep Van der Vals güçleri nedeniyle havayı içinden geçirmez. Sonuçta o koca roketleri yoktan vareden insanlar, bu kadarcık lise bilgisine sahiptirler.

# Ajanların bildiği şifre (2*)

Düğmesine basıldıktan 20 saniye sonra yayalara yeşil yakan trafik lambalarının gizli bi şifresi varmış. Sadece MİT ajanlarının bildiği bu şifre, trafik lambasının hemen yeşile dönmesini sağlıyormuş. Şifre, "uzun, uzun, kısa, uzun, kısa" basmakmış. Uzun 2, kısa ise 1 saniye olacakmış. Ancak şifreyi normal biri girmeye çalıştığında, saniyeleri tutturamadığından işe yaramıyormuş. MİT ajanları doğru şekilde basmayı öğrenebilmeleri için üç gün, üç gece özel eğitimden geçiriliyormuş. Bu şifre olayı, ajanlar takip sırasında trafiğe takılıp kendilerini deşifre etmek zorunda kalmasın diye yapılmış.
Bu efsaneyi Can Aydınlık gönderdi.

Efes Pilsen'in klasik şişelerindeki etiketler, Dar-ül Acize'deki yaşlılar tarafından yapıştırılıyormuş. Yaşlılar sabahlara kadar uğraşarak, bu işten üç-beş kuruş kazanıyormuş. İstanbul'un yufka yürekli, kadir kıymet bilen delikanlıları, o zavallı yaşlıların işi azalmasın diye; içtikten sonra Efes Pilsen şişelerindeki etiketleri sökerlermiş. Bu nedenle fabrikaya geri dönen şişelerin bir çoğu etiketsiz olurmuş.
Bu efsaneyi Jay Gatz gönderdi. 

## Üyeler ne demiş?

**bulent sayar: Hesap edelim**
Zaten 20 saniye sonra yeşil yanacak ise; adamlar şifreyle uğraştıklarında uzun (2), uzun (2), kısa (1), uzun (2), kısa (1), yani toplam 8 saniye basacaklar. Pek de zaman kazanmıyorlar hani :) Kaldı ki; yeşil yakma düğmesine bu şekilde basan biri dikkat çeker ve deşifre olmaz mı sanki?

# Piyasayı sahte dolar basmış (2.5*)

Kriz sonrasında alınan tüm önlemlere rağmen ABD doları sürekli yükseliyor. "Ne var bunda ki? Zaten son 70 yıldır yükseliyor" demeyin. New York ve Washington'a yapılan saldırılar sonrasında dolar dünyada değer kaybederken, Türkiye'de yükselmesini nasıl açıklayacaksınız? Açıklanamaz tabii. Çünkü işin içinde başka bir iş varmış. Tabii bu durum ABD'nin dikkatini de çekmiş. Bu nedenle geçtigimiz ay 4 CIA ajanı, gizlice Türkiye'ye gelmiş.

Türkiye'ye gelen ajanlar epey sıkı adamlarmış. İşin iç yüzünü birkaç gün içinde ortaya çıkarmışlar. Dolardaki bu garip artışın sorumlusu meğer uluslararası bir kalpazanlık örgütüymüş. Örgüt, Türkiye'nin içinde bulunduğu korkunç ekonomik ve siyasi krizi yakından izliyormuş. Halkın dolara olağanüstü ilgi göstermesinden faydalanarak büyük bir operasyon hazırlanmış. Hükümete ve bankalara olan güvensizliği nedeniyle sürekli dolar satın alan halkın, aldıkları doları bankalara yatırmayıp yastık altında saklaması adamların ekmeğine yağ sürmüş. Hemen yüklü miktarda sahte doları Türkiye piyasasına sürmüşler.

CIA ajanlarının tespit ettikleri sahte paraların bir kısmının seri numaraları 0509, bir kısmı ise 0259 ile bitiyormuş. Ancak ajanlar, bunların dışındaki seri numaralılarda da bol miktarda sahte dolar tespit etmişler. Bu dolarlar o kadar iyi taklit edilmişler ki; ancak bankalarda tespit edilebiliyorlarmış. Ama paralar direk yastık altına gittiği için sahte dolarlar bir türlü farkedilmiyormuş.

Buraya kadar aslında Türkiye piyasasının sahte dolardan etkilenmesine yol açacak bir şey söz konusu değilmiş. Asıl felaket, örgütün piyasaya el altından -haliyle- daha düşük fiyatla sürdüğü sahte dolarlardan kazandıkları parayla, bankalardan fiyatı ne kadar yüksek olursa olsun gerçek dolar alıp yurtdışına çıkarmasıymış. Türkiye'deki dolar yükselişinin sırrı da işte buymuş.

Kısacası son bir yıl içinde milyarlarca gerçek dolar yurtdışına gitmiş. Evlerde yastık altında ise yine milyarlarca sahte dolar varmış. MIT ve CIA şimdi bu kalpazanları yakalamaya çalışıyormuş.

Bu efsaneyi Seyfi Dalmaz gönderdi. Sağolsun, varolsun :) 

## Üyeler ne demiş?

**Murat Günsev: İktisaden de mantıklı**
Efsaneye göre sahte dolar Türkiye'ye "kayıt dışı" olarak girmiş. Yani yastık altı olayı. Bu durumda piyasadaki dolar miktarında herhangi bir artış söz konusu olamaz. Dolayısıyla doların değeri düşmez. Aksine "kayıt içi" olarak yurtdışına dolar çıkmış, bu durumda piyasadaki dolar miktarı azalır ve pek tabi ki doların değeri artar. Yani bu efsane iktisaden de son derece mantıklı.

**cemil bobeyi: Bence mantıksız**
Böyle bir olayın olması imkansız. Çünkü eğer sahte dolar basılsaydı doların değeri artmaz, düşerdi. Şöyle açıklayayım: Bir şeyin birim sayısı arttıkça değeri düşer. Haliyle eğer sahte dolar basılsaydı, piyasada çok fazla dolar olacağından değeri düşerdi.

**erdem aslan: Mantıksız değil**
Komik bir komplo teorisi daha. Ama birim hesabında yanlış yok. Halka serbest piyasada satılan doları da bankalardan alıp satıyorlar. Sonuç itibarıyla, bankalardan para aklanarak yurt dışına çıkış yapılıyor. Doların yükselmesi serbest piyasaya değil, banka rezervlerine bağlıdır. Rezervler azaldığı için dolar yükselmektedir. Tabii bu efsaneye göre.

# İkiz kuleleri yıkan lanet (2.5*)

İkiz Kuleler'in bulunduğu Manhattan adasının adı, beyaz adamın kıtaya gelişinden hemen sonra konmuş. Manhattan adası o zamanlarda avı bol, yemyeşil ve bereketli bir adaymış. Üzerinde de, şimdilerde adı sanı unutulmuş küçük bir kabile yaşıyormuş. Bu kabileden genç bir yerli bir gün ava çıkmış. O gün av o kadar bereketliymiş ki, kızılderillerin genelde yapmadığı bir hatayı yapmış ve bir yerine iki ceylan avlamış. Avın heyecanıyla yaptığı bu hatayı anlayınca çok üzülmüş. Çünkü ihtiyacından fazlasını avlayarak Ulu Manitu'yu gücendirdiğine inanıyormuş.

Üzüntü içinde yürürken, oraya yakın bir yerden yükselen bir kamp ateşi görmüş. Kampı kuranlar da, Amerika'ya Avrupa'dan zengin olmaya gelen gelen iki kanun kaçağıymış. Adamlar çok sarhoşmuş. Genç kızılderili, Manitu'yu kızdıran ceylanlardan birini hediye etmek amacıyla kampa yönelmiş.

Beyaz adamlar ise hiçbir şey avlayamadıklarından ateşin başında aç aç oturuyorlarmış. Karşıdan sırtında iki ceylanla gelen kızılderiliyi görünce, sorgusuz sualsiz vuruvermişler zavallıyı. Silah sesleri kabilenin olduğu yere kadar ulaşmış. Kabiledeki savaşçılar olay mahaline vardıklarında, genç kızılderili son nefesini vermek üzereymiş. Ruhu Ulu Manitu'nun çayırlarına çıkmadan önce olan biteni anlatmış. Savaşçıların iki katili bulması çok zaman almamış.

Kabilenin büyücüsü işkence direğine bağlanan beyazlarda bir gariplik olduğunu anlamış. Çantalarında yerlilerin "ateş suyu" dediği viskiyi bulmuşlar. Arkadaşlarının bir hiç yüzünden öldürüldüğünü anlayan büyücü, olayın olduğu adayı ve ateş suyunu lanetlemiş. Adaya, "İki Sarhoş Adam" anlamına gelen "Mahhattan" adını vermiş. Kabile, lanetlenen adadan göç etmiş.

Yıllar sonra söz konusu yere Dünya Ticaret Merkezi'nin İkiz Kuleleri dikilmiş. Ancak ada hakkındaki bu efsaneyi bilen kızılderililer, her fırsatta kulelerin bulunduğu yerin lanetli olduğunu söylerlermiş. En sonunda da bu lanet gerçekleşmiş zaten.

Bu efsaneyi ferhat sahin gönderdi. Sağolsun, varolsun :) 

## Üyeler ne demiş?

**sinan erel: Tepeler adası**
Manhattan'ın Kızıderili dilindeki anlamı "iki sarhoş" değil "island of hills" yani "tepeler adası". 

# Dahi yarışmacı (4*)

"Kim 500 Milyar İster" yarışmasının orijinali ABC televizyonunda yayınlanan "Who Wants To Be A Millionaire?" yani "Kim Milyoner Olmak İster?" Bize uyarlarken milyoner demek komik duracağından adını değiştirmişler tabii. Yarışmanın orijinali bizdeki gibi sönük de geçmezmiş. Çok heyecanlı yarışmalar yaşanırmış. Bir sürü efsanevi yarışmacı gelip geçmiş.

Bunlar arasında biri varmış ki; onun gibisi bir daha gelmemiş. Bu arkadaşın genel kültürü müthişmiş. En son soruya kadar hiç joker kullanmadan gelmiş. Her seferinde hiç duraksamıyor, "Son kararım" dedikten sonra yanıtı verip gülümsüyormuş. Sunucu kıl olmuş tabii. Çünkü yarışmanın heyecanı, yarışmacının duraksaması, ikileme düşmesi, yüksek sesle, "Acaba o mu, yoksa bu mu?" diye acı çekmesindeymiş.

Hatta yarışma sorularını hazırlayanlar adamlar da sinir olup, her soruyu normalinden daha da zorlaştırmışlar. Ama bizimki bana mısın demiyormuş. Doğru yanıtlatı gülümseyerek, gözünü kırpmadan veriyormuş.

Soruları hazırlayanlar, yarışmacının son soruya doğru yanıt veremeyeceğinden çok eminlermiş. Gerçekten de soru geldiğinde bizimkinin yüzü değişmiş. Soru çok, ama çok çok zormuş. Yarışmacı biraz düşündükten sonra, "Telefon etme jokerini kullanacağım" demiş. Sunucu sevincini gizleme gereği görmeden sırıtarak, 'Kimi arayacaksınız?" diye sormuş. Yarışmacı, "Babamı" demiş. Telefon bağlanmış. Sunucu, durumu yarışmacının babasına açıklayıp, soruyu oğlunun soracağını söylemiş ve sözü yarışmacıya bırakmış. Bizimki, "Alo baba? Ben şu anda 'Kim Milyoner Olmak İster?' yarışmasındayım. Şu anda 1 milyon dolar kazandım. Haberi de ilk benden duymanı istedim" demiş. Sonra da yine gülümseyerek doğru cevabı vermiş.

Bu efsaneyi Fırat Yenici gönderdi. Sağolsun, varolsun :) 

# Uçan balon (2*)

Amerika'da adamın biri uçmayı kafasına koymuş. Düşünmüş taşınmış, kendisine bir yol bulmuş. Tahta bir sandalyeye yüzlerce uçan balon bağlayıp uçacakmış. Günlerce hesaplar yapmış, sandalyenin ağırlığını kendi ağırlığını ortalama bir uçan balonun ne kadar ağırlığı kaldırdığını filan ölçmüş. Sonra dikkatle meteoroloji raporlarını takip edip en uygun zamanı tespit etmiş.

Günü geldiğinde açık bir araziye çıkmış, ağırlıklarla sabitlediği sandalyeye oturmuş, kendini sıkıca bağlamış. Eline de bir silah almış. Amacı elindeki silahla yükseldikten sonra balonları birer birer vurmak ve yavaş yavaş aşağı inmekmiş. Adamın hesapları doğruymuş, sandalyeyle birlikte gayet güzel yükselmiş. Ama iki hata yapmış: birincisi meteorolojiye güvenmek diğeri silah kullanmasının iyi bilmediği halde inmek için silah kullanmak.

Adam yeterince yükseldiğini düşündüğünde, balonlardan birini vurmuş ama balon patlayınca sandalyesi sarsılmış ve silahı düşürmüş. Kontrolsüz yükselmeye devam etmiş. Bu arada o ana kadar hafif esen rüzgar şiddetini artırmış ve adam sürüklenmeye başlamış. Ancak talihi varmış ve yükseldikçe basınç farkından balonlar inmeye başlamış. Yavaş yavaş inmeye başlamış.

Tam yırttım şansım varmış derken, indiği yerin Amerikan askeri üslerinden biri olduğunu farketmiş. Tabii yere iner inmez tutuklanmış. Askeri bölgenin üzerinde izinsiz uçuş yaptığı gerekçesiyle mahkemeye çıkartılmış. Mahkeme süresince basına bol bol malzeme olduğu için oldukça meşhur olmuş. Mahkeme sonrası, para karşılığı bir sürü talk show'a katılmış. Neredeyse bir halk kahramanı ilan edilmiş. Olayın üstünden 5 yıl geçtikten sonra artık unutulmuş olmanın verdiği psikolojik bunalım sonucunda kendini vurarak intahar etmiş.

Bu efsaneyi Tolga Sonal gönderdi. Sağolsun, varolsun :) 

# Talihsiz işçi (2.5*)

Bir işçi inşaat fazlası olan tuğlaları, makara yardımıyla altı katlı inşaatın en üst katından aşağıya indirecekmiş. Etrafta yardım edecek kimse olmadığı için yukarı çıkıp bidonu tuğlalarla doldurmuş, ipi makaradan geçirip aşağıya inmiş.

İpe asılmış, bidon biraz yükselmiş ve aşağıya doğru inmeye başlamış. Aksilik bu ya; ip talihsiz adamın bileğine dolanıvermiş. Bidon çok ağırmış ve işçiyi yukarı doğru yükselmeye başlamış. Adam yukarı çıkarken aşağı doğru hızla inen bidona çarpmış, iki kaburgası kırılmış. İp hala bileğine sarılı olduğu için, çarpışma anında bileği de çıkmış. Bidon aşağıya doğru hızla inmeye devam etmiş. Adamımız makaraya geldiğinde parmakları makaraya sıkışmış ve parmakları kırılmış.

Bu sırada yere büyük bir hızla çarpan bidonun altı çıkmış. Boş bidon adamın ağırlığını taşıyamadığı için, talihsiz işçi bu sefer de aşağıya doğru hızla düşmeye başlamış. İki kaburgasını daha yarı yolda bidonla bir daha çapışınca kırmış. Yere hızla düşünce de iki bacağı kırılmış. İp, baygın halde yere yığılan işçinin, bileğinden kurtulmuş. Boşta kalan bidon hızla adamın başına düşmüş. Kafatası çatlamış. İşçi hala yaşıyormuş. Olayı baştan itibaren şaşkınlıkla izleyen inşaatın bekçisi tarafından hastaneye kaldırılmış.

Bu efsaneyi Kerem Kerem gönderdi. Sağolsun, varolsun :) 

## Uzmanı

"Talihsiz İşçi" efsanesi, "Ormandaki Dalgıç", "Kafasız Motorsikletli", "Mikrodalga Fırındaki Köpek" ya da "Sakallı Bebek Doğdu" gibi Şehir Efsaneleri klasiklerinden biri. Şimdi bir çoğunuz "Aaa! ben bunu falan gazetede okumuştum" ya da "Ama, bu bir fıkra" gibi yorumlar yazacaksınız. Bu efsane de diğer klasik efsaneler gibi zaman zaman konu sıkıntısına düşen ya da acar bir muhabirin hatasını farkedemeyen gazete ve dergilerde "gerçek" bir haber gibi yer almıştır. Ya da o kadar çok anlatılmıştır ki; ufak tefek değişikliklerle fıkralaşmıştır. Üyelerimizden Cem İleri'nin gönderdiği "Talihsiz İşçi"nin fıkralaşmış biçimi şöyle bitiyor: Hastanenin başhekimi olay hakkında basına demeç vermiş ve demiş ki, "Tipik bir öldürmeyen allah öldürmüyor vakası. Allahım madem öldürmeycektin, neden bu kadar uğraştın". 

## Üyeler ne demiş?

**hasan gürbüz: Fizikçi geyiği**
Bu hikayeyi bize fizik hocamız makaralar konusunu anlatmıştı. O zaman bunun dersi eğlenceli hale getirmek için uydurulmuş bir şey olduğuunu düşünmüştüm

**Timur Ersoy: Gazetede çıktı**
Melih Aşık'ın "Açık Pencere" adlı köşesinde okumuştum. Melih Aşık'ın aktardığına göre; bu olay, bir meslek grubunun çıkardığı bir yayınında haber oluyor. Haber olayı yaşayan işçinin ağzından yapılmış. Hatta bu haber "En garip kaza haberi" ödülünü alıyor. Ödül, Melih Aşık'ın ilgisini çekiyor ve üzerine yazı yazıyor. Yani efsane olarak anlatılan bu kaza gerçek.

**kum kaka: MTV'de seyrettim**
Bu gerçekten de en klasik efsanelerden biridir. Çok uzun zaman önce duyup epey güldüğümü hatırlıyorum. İlginç nokta şu ben bu efsanenin Türkiye'ye ait olduğunu düşünmekteydim. Ta ki Mtv'de bir müzik grubunun bu efsaneyi video klibinde kullandığını görene kadar.

**Nurbek Sultanov: Benzer bir efsane**
Benzer bir efsane de şöyle: adamın biri bir inşatın yanından geçerken, inşaat için getirilen kuma basıyor ve ayakkabısının içi kum doluyor. Bir eliyle inşaatın yanında duran elektrik direğine tutunup, diğer eliyle de çıkarttığı ayakkabıdaki kumları silkeliyor. Ayakkabısın çıkarttığından dolayı, ayağını yere basmamak için çabalarken sendeliyor. Bunu gören inşaat işçilerinden birisi adamı elektrik çarptı titriyor zannediyor. Askerde öğrendiği üzere "elektrik çarpan bir insanı dokunmadan sopa ile elektrik kaynağından uzaklaştırın" lafı aklına geliyor. Tabi olayı biraz abartıyor. Zavallı adama sopayla girişiyor. Adamcağız hastanelik oluyor.

# Japonların sırrı (2.5*)

"Bu Japonlar niye sürekli fotoğraf çekerek gezerler" diye merak ederiz ya, meğer bu olayın aslı sandığımızdan çok başkaymış. Her Japon'un yılda 2 kez yurtdışına çıkması mecburiymiş. Bunu bilmeyen yok zaten. Ancak Japonlar'ın gittikleri her ülkede fotoğraf çekmeleri de zorunluymuş!

Yüzbinlerce insanın çektiği milyonlarca fotoğraf, devletin sırf bunun için kurulmuş bi biriminde incelenip arşivleniyomuş. Meğer adamlar giyimden kuşama, alet edavattan binalara kadar her şeyin fotoğrafını çekip son trendleri, eksikleri gedikleri inceleyerek ona göre teknoloji üretiyolarmış. Vay beee! Japon bu, korkulur valla!

Bu efsaneyi Pınar Mutlu gönderdi. Sağolsun, varolsun :)

## Üyeler ne demiş?

**Didem Newton: Kesinlikle yanlış**
Japonya'da yaşayan biri olarak belirtmek istedim. Japonların yılda iki kez yurt dışına çıkma gibi mecburiyetleri yok. Çok resim çekmelerine gelince. Yıllık izinleri en fazla 1 hafta olan bu insanlar, gördükleri her yeni yerin fotoğrafını çekip yılın geri kalan 51 haftasında bu resimlere bakarak o güzel anılarla yaşıyorlar. Yoksa Japon hükümetinin vatandaşlarına yüklediği bu tür bir görev yok.

**Leyla Marks: Nüfus yoğunluğu**
Leipzig'e yolu düşmüş bir Japon kadından duyduğuma göre; Japonların her yıl iki kez ülkelerini terketmelerinin zorunlu olduğu doğruymuş. Ama nedeni casusluk değil; ülkedeki nüfus fazlasıymış. Japon hükümeti vatandaşlarını sık sık yurtdışına yollayarak ülkede yaşayanların sayısını az tutmaya çabalıyormuş. Yurtdışına çıkma zamanı gelen ama o an bir nedenden dolayı çıkamayan olursa, yerine gönüllüler görderiliyormuş. Yılda 6 ayını yurtdışında geçiren Japonlar varmış; ama ülkelerine döndüklerinde eski işlerine devam etmeleri imkansız olduğu için, bunlar tekrar tekrar yurtdışına gezmeye yollanıyorlarmış.

# Ben Kung Fu biliyorum (2.5*)

Kung Fu bilenlerin dışarıda kavga etmesi yasakmış. Eğer çok zorunlu kalırlarsa, karşısındakine 3 kez, "Ben Kung Fu biliyorum" demesi gerekiyomuş. Bunu tekrarladıktan sonra da kavga edeceği adama, "Kung Fu nedir, biliyo musun?" diye sormak zorundaymış. Adam bilmiyosa açıklamalıymış. Bunları yaptıktan sonra adamı öldürse bile hiç sorumluluğu kalmazmış.

Tekirdağ'da bi kadın, rahim bölgesinin röntgenini çektirmek için Devlet Hastanesi'ne gelmiş. Yalnız o bölgeye önceden bi sıvı sürülmesi gerekiyomuş. Röntgen teknikisyeni, bi hemşire çağırıp sıvıyı sürdürtmüş. Sonra röntgen çekilmiş. Kadın giyinip görevlinin yanına gelmiş. Teknisyen hastane işlemleri için kadına "Sevk aldınız mı?" diye sormuş. Kadıncağız kıpkırmızı olmuş, ama devletin memuru soruyo ne yapsın, kekeleyerek, "E-evet. Biraz aldım" demiş. (Volkan Güneş gönderdi :)

Basketbolda sabitken adama tokat dahi atsan faul olmazmış.

Mıknatısın iki aynı ucunu (kutbunu) birbirine yapıştırırsan patlarmış. (Osman Yılmaz gönderdi :)

Kadının biri saçlarının azlığından şikayetçiymiş, peruk taktırmaya karar vermiş. Perukçuya gitmiş, bi saat onu tak, bunu çıkar bi tane beğenememiş. En sonunda rafların en arkasında bi tane görmüş. Onu başına takınca nihayet içine sinen bi peruk bulduğu için sevinmiş ve peruğu satın almış. Ancak akşama doğru müthiş bi başağrısı çekmeye başlamış. Üzerinde fazla durmayıp yatmış, uyumuş. Kadıncağız ertesi sabah yataktan kalkamamış çünkü ölmüş. Meğer o peruğun içinde akrep varmış. Kadını sokmuş, ağrıyı yapan da buymuş. (Derya G gönderdi :)

Amerikalılar alafranga tuvaleti icat edip Japonlara göndermişler. Japonlar da bu tuvalete delik ekleyip Amerikalılara geri göndermişler. (Barış Deniz gönderdi :) 

# Japon deyip geçme (3.5*)

Amerika'nın en büyük şirketlerinden biri, yeni açtığı fabrika için gerekli olan 1200 makinayı bi Japon firmasına sipariş etmek zorunda kalmış. Başka çareleri yokmuş, çünkü Japonların geliştirdiği bi teknolojiymiş bu. Amerikalılar çekik gözlülere kıl olduklarından yapılan sözleşmeye onları sinir edecek maddeler eklemişler. Bi tanesinde de, 1200 makinadan en fazla 3'ünün bozuk çıkabileceğini, aksi takdirde, kesinlikle tek bir sent bile ödeme yapmayacaklarını belirtiyolarmış.

Japonlar sözleşmeyi imzalamışlar imzalamasına ama "Ulan bu yankilere derslerini vermek lazım şimdi" demişler kendi aralarında. Neyse, siparişin teslim tarihi gelmiş. Gemi limana yanaşmış. Mallar indirilmiş, sayılmış, Amerikalılar bakmışlar 1197 makina var. Bunlar şaşırmışlar tabii, "Allah Allah noluyo" falan. Derken DHL'in kamyonu yanaşmış fabrikanın kapısına. Kargo kamyonunda 3 tane daha makina varmış. Kutuların üzerinde de kocaman kocaman harflerle "Dikkat bozuk!" yazıyormuş.

Bu efsaneyi Koray Arman gönderdi, sağolsun, varolsun :) 

# CD'ye yazılan ilan-ı aşk (2.5*)

19-20 yaşlarında bir delikanlı amansız bir hastalığa yakalanmış. Doktorlar birkaç ay içinde öleceğini söylemişler. Bu haber üzerine delikanlı kendini hayattan soyutlayıp, amaçsızca dolaşmaya başlamış. Bir gün, kaset, CD, kitap satan bir mağazaya girmiş. Rafların arasında bakınırken, bir kenarda duran tezgahtar kızı görmüş ve ondan çok hoşlanmış. Hatta, orada daha uzun kalmak ve kızla konuşabilmek için bir CD almış.

Aralarındaki muhabbet sadece alışveriş için olsa da, bu, oğlanı çok mutlu etmiş. Ertesi gün tekrar aynı yere gidip bir CD daha almış. Bu vesileyle kızla yine sohbet etmiş. Artık her gün mağazaya uğrayıp, sırf kızla birkaç kelime edebilmek için CD alıp duruyormuş. Derdi müzik değil, kızla konuşmakmış ya, bu yüzden her seferinde kıza, "Ne önerirsiniz?" diye sorup, onun söylediği CD'yi alıyor ama eve gidince bir kenara atıyormuş. Dolayısıyla hiçbirini açmayıp odasında bi yere fırlatmış.

Kızla araları her geçen gün daha iyi olmuş. Ancak konuşmaya cesaret edemediği için, bir kağıda, "Senden çok hoşlandım, lütfen görüşelim" yazmış, altına da adres ve telefonunu eklemiş. Bu küçük notu kızın tezgahının altına gizlice koymuş. Kız maalesef bu yazıyı günler sonra farketmiş ve gördüğünde çok mutlu olmuş. Çünkü o da çocuktan hoşlanıyormuş.

Kızcağız o kadar heyecanlanmış ki, delikanlıyı telefonla aramaktansa -e notu da geç gördü ya- yüzyüze görüşmek için evine gitmiş. Kapıyı üzüntülü olduğu her halinden belli olan orta yaşlı bir kadın açmış. Kadın, oğlunu soran bu tatlı kıza ağlayarak sarılmış ve çocuğun birkaç gün önce öldüğünü söylemiş. Dünyası yıkılan kız ağlayarak oradan uzaklaşmış.

Bir süre sonra delikanlının annesi oğlunun eşyalarını toplarken dolabında açılmamış bir sürü CD bulmuş. Bunların ne olduğunu anlayamayıp birini ambalajından çıkarmış. İlkinde gördüğü not üzerine hüngür hüngür ağlamaya başlamış ve hepsini açmış. Her CD'nin içinde, tezgahtar kızın el yazısıyla aynı not varmış: "Senden çok hoşlandım, lütfen görüşelim".

Bu efsaneyi Nysheym Hödöhödö gönderdi. Sağolsun, varolsun :) (Allahım, bu isim ve soyadla hayatta işiniz epey zor sizin.)

## Üyeler ne demiş?

**can aydinlik: Tavuk Suyuna Çorba**
Bu hikaye Tavuk Suyuna Çorba adlı kitaptan alınmış. Kitapta gerçek olduğu iddia ediliyordu.

**Sermet Uzunoğlu: Hıncal Uluç yazmıştı**
Bu hikayeyi Sabah gazetesinde Hıncal Uluç yazmıştı.

**ümit durgun: Cem Özer yazmıştı**
Bu hikayeyi Cem Özer'in "Yastık Altı Hikayeleri"nde dinlemiştim. O da büyük ihtimalle "Tavuk Suyuna Çorba"dan okumuştur. Kısacası, arkadaş, bu efsaneyi birazcık araklamış.

# Harlem efsaneleri (2.5*)

Malumunuz Harlem Basketbol takımı zencilerden kurulu, sadece gösteri amaçlı bir takım. Harlem bi zamanlar NBA'de oynuyomuş. Bir maçta L.A Lakers'ı sadece 2-0 gibi bir skorla yenmişler. Yani resmen dalga geçmişler adamlarla. Bu şovlarını diğer maçlarda da tekrarlayınca NBA'den atılmışlar. Bu olaydan sonra, dünyanın her yerinde gösteri yapmaya başlamışlar.

Bu efsaneyi Fırat Kuzey gönderdi.

Amerika ile Sovyetler arasında soğuk savaş zamanı. Harlem takımıyla Sovyetler Birliği milli basket takımı arasında bi maç düzenlenmiş. Sovyetler çok iddialıymış. Aylarca çalışmışlar, çünkü politikacılar oyuncuları, yenildikleri taktirde Sibirya'ya sürmekle tehdit etmiş. Maçta taabi, Harlem baştan sona bunlarla dalga geçmiş. Ruslara sayı bile attırmamışlar. Maç 100-0 bitmiş.

Bu efsaneyi Osman Yılmaz gönderdi.

## Üyeler ne demiş? 

**şükrü uray: NBA ve Harlem**
Harlem hiçbir zaman NBA'de oynamamıştır. Harlem'in kuruluş amacı, gösteri amaçlı maçlar düzenleyerek basketbolu tüm dünyaya sevdirmektir. Arada bir NBA takımlarıyla Harlem maçları düzenlenmiş ama bunlar da gösteri amaçlıymış.

# Beleşçi taraftar (3*)

Beleşçi bir taraftar futbol maçlarına para ödemeden girebilmenin bir yolunu bulmuş. Tribünlerde bir efsane olarak yayılan bu arkadaş, giriş kapısına gelip kapıdaki görevli polise telaşlı bir ifadeyle "Abicim çok acil bi durum oldu. İçeride maçı seyretmeye gelmiş bi abi var, (Bir isim sallıyormuş) hanımı aniden rahatsızlandı. Hastaneye kaldırdık. Onu acilen bulup hemen hastaneye yetiştirmem lazım" diyormuş. Ehliyetini rehin bırakarak içeri giriyormuş.

Ama içeride maçı seyredecek kadar kalmak dikkat çekeceğinden, hemmen diğer kapıya koşturup, oradan dışarıya çıkıyormuş. Çıkarken kapıdaki polise "Abicim benim arabayı çekiyolarmış, bi çıkıp bakiim ne oluyomuş. Problem varsa halledip geleyim" diyomuş. Taabii geri gelince tanısın diye de bu polise de kimliğini bırakıyormuş.

Çıkar çıkmaz ilk girdiği kapıya koşturup "Abicim Allah razı olsun ben arkadaşı buldum diğer kapıdan çıktık. Şimdi benim ehliyeti alabilir miyim?" diyomuş. Ehliyeti kaptığı gibi çıktığı kapıya yollanıyormuş. "Abicim ben araba işini hallettim çok saol. Kimliği alabilir miyim?" deyip kimliğini de alarak içeriye sağ sağlim giriyormuş.

Bu efsaneyi Barış Taşdelen gönderdi. Sağolsun, varolsun :) 

## Üyeler ne demiş? 

**Cengiz Bilen: Melih Aşık yazmıştı**
Bu hikayeyi yıllar önce Melih Aşık, Milliyet'teki köşesinde yazmıştı.

**murat yalan: Türk zekası**
Türk zekası diye yorumlanabilecek bu efsanenin başka çeşitleri de var. Bizimkiler Almanya'ya ilk göçtüklerinde otomat makinelerle tanışmışlar. Hani şu para atınca cola mola veren aletler. Tabi paraya kıyamayıp, hazırladıkları özel metal parçalarıyla alıyorlarmış alacaklarını. Haliyle firmalar uyanmış ve bunu engelleyecek bir sistem bulmuşlar. Ama bizimkiler de boş durmamış. Bir süre sonra otomatlar zarar etmeye başlamış. Haznelerdeki paralar, makineden çıkan malı karşılamıyormuş. Yani bir takım insanlar otomata para atmadan mal alıyormuş. Uzun araştırmalardan sonra bizimkilerin para boyutunda buz kalıplarıyla otomatları kandırdıkları ortaya çıkmış.

# Mereba Dünyalı (2.5*)

Amerikalılar Ay'a indiklerinde topladıkları taşları yıllar sonra, gelişmiş teknolojik aletlerle incik cincik araştırmışlar ve Ay'ı oluşturan maddenin Güneş sistemindeki tüm gezegenlerden daha yaşlı olduğunu bulmuşlar. Ancak bunu açıklamamışlar. Çünkü Ay, aslında uzaylılar tarafından dünyayı izlemek için yörüngeye oturtulmuş yapay bir uyduymuş.

Kutuplarda eksenlerin geçtiği noktada dünyayı boydan boya geçen bir tünel varmış. Bu tüneli uzaylılar kullanıyormuş. Anlayacağınız UFO'lar, dünyayı yüzyıllardır yol geçen hanı yapmış. Zaten genelde bu tünelleri kullandıkları için çok az kişi UFO görebiliyormuş.
Bu efsaneyi Cihan Yılmaz gönderdi.

Uzaylıların dünyaya saldırmamalarının nedeni, cami minarelerini füze sanmalarıymış.
Bu efsaneyi Ozan İlter gönderdi.

NASA'nın Mars'a örnek toplamaya ve resim çekmeye gönderdiği Pathfinder bir kayaya takılıp kalınca ikincisi gönderilmiş. İkinci araç Mars'a doğru yola çıktığında ilk aracın kayaya takılmadığı, NASA'nın şifrelerini kıran iki hacker'ın aracı frenlediği ortaya çıkmış. NASA önlem almakta çok geç kalmış. İkinci araç Mars'a inince, yine bu iki kafadar, Mars üzerinde Pathfinder'larla bir müddet resmen yarış yapmış. Daha sonra yakalanma korkusuyla Pathfinder'ları serbest bırakmışlar.
Bu efsaneyi Utku Atik gönderdi. 

## Üyeler ne demiş? 

**hasan arıcan: Olanaksız**
İki hackerın Pathfinder'lara sinyal gönderebilmesi için iki yol var. 1- NASA'daki verici alıcılardan onlarda da olması lazım ki; NASA'yı devre dışı bırakıp, yönlendirebilsinler araçları. 2- Nasa'nın vericilerini de ele geçirecekler. Çok zor. Ama hadi ele geçirdiler diyelim; böyle durumlarda NASA'nın zaten anında haberi olur. Ama "hacker" iyiyse NASA bir şey yapamaz çünkü NASA'nın sistemini tek taraflı çökertirler. Böylece kendi sinyallerini NASA vericilerinden gönderirler. Ama NASA'da bu durumda 2. Pathfinder'ı yollamazdı heralde. Ayrıca NASA bu vericileri İnternet'e niye bağlasın. Tamam uydular bağlı ama Pathfinder'lar başkan canı sıkılınca oynasın diye mi internet'e bağlanacak?

# Thegodisnowhere (3.5*)

Büyük gazetelerimizin birinde yönetici semineri veren bi uzman, Türklerin dünyadaki en kötümser milletlerden biri olduğunu iddia etmiş. Bunu kanıtlamak için de küçük bi test yapmış. Tahtaya aynen şu şekilde, kelimeleri bitişik olaraktan bi cümle yazmış: "THEGODISNOWHERE" Bi'kaç saniye sonra da tahtayı silip katılımcılardan okudukları cümleyi yazmalarını istemiş.

Salondakilerin heepsi bu cümleyi önlerindeki kağıtlara, "THE GOD IS NO WHERE" diye yazmışlar. Yani, "Tanrı hiçbir yerde değildir" şeklinde. Uzman acı acı gülümsemiş. (Dediği çıktı ya çakalın) "Tam beklediğim gibi" diye mırıldanmış.

Çünkü Batı ulkelerindeki yapılan seminerlerde katılımcılar, bu cümleyi şöyle okurlarmış: "THE GOD IS NOW HERE!" Yani, "Tanrı şu an bizimle!"

Bu efsaneyi Barış Cebeci gönderdi. Sağolsun, varolsun :) 

# Oy şişmanım (2.5*)

Çok uzun yıllar önce İzmit' te nam salmış bir tatlıcı varmış. Yaptığı tatlılar çok meşhurmuş. Yolcuların, onun tatlılarını yemek için dükkanının önünde uzun kuyruklar oluşturup beklemesi, Baharat ve İpek yollarının geleceğini dahi tehlikeye sokmuş.

Bizim tatlıcı ustanın, güzeller güzeli çok şişman bi sevgilisi varmış. Aşkın gözü kördür. Bizim tatlıcı ustanın gözü şişman sevgilisinden başka kızı görmüyomuş. Kızı o kadar çok seviyomuş ki; çıkardığı anda çok meşhur yeni tatlısının ismini, "Şişmaniyem" koymuş.

Tatlıcı sonunda muradına ermiş ve sevgiliyle evlenmiş. Ancak evlilik, sevgilisinin kıskançlıkları ve huysuzlukları yüzünden cehennem azabına dönüşmüş. Bizim tatlıcı ustamız da, o çok sevdiği, uğruna tatlılar yaptığı sevgilisinden ayrılmak zorunda kalmış. Evlendiğine pişman olan ustamızın tatlısı da, bu olay duyulduktan sonra, "Pişmaniye" olarak anılmaya başlamış. Görüyosunuz di'mi? Nerdeeen, nereyeee...

Bu efsaneyi Gökhan Yaman gönderdi. Sağolsun, varolsun :) 

# Kim kimi tutar? (2.5*)

Galatasaray'ı aristokratlar, Fenerbahçe'yi burjuvalar, Beşiktaş'ı da proleterler tutar(mış).

Zamanında Fenerbahçe antrenörsüz kalmış. O dönemde de Niko diye bi malzemeci varmış. Antrenör bulunamayınca takımı Niko çalıştırmış. İnanmazsın, Fener o sene şampiyon olmuş.

Yetmişli yıllarda, stadlarda tezahürat dediğin "Ya ya ya, şa şa şa" diye yapılırmış. Hatta bi gün seyircilerden biri sinirlenince ayağa fırlayıp "Eşşek!" diye bağırmış da bütün tribün donakalmış o an.

Eskiden Spor ve Sergi Sarayı'na girdiğinde önce kürklü hanımları görürmüşün. Bütün beyler de kravatlıymış taabi. O hoş kokuları filan da duyunca bilmeyenler içeride balo var sanırmış. Şimdi böyle it kopuğun içinde basketbol mu izlenir canım?

Eskiden Beyoğlu'na (Pera'ya) kravatsız çıkılmazmış. Hanımlar en güzel elbiselerini, beyler de bayramlıklarını giyer öyle gelinirmiş Beyoğlu'na.

Bi arkadaşın abisi doktor, o annatmıştı. Aynı anda hem osurup hem geğiren bi adam mide kanamasından ölmüş. 

# Hafızaya bak be (3.5*)

Haydarpaşa Garı'nın önünde daha geçen seneye kadar yaşlı bi adam otururmuş. Adam her sabah gara gelir, insanları seyreder, hava kararınca da gidermiş. Garın çalışanlarına göre bu adamın hafızası o kadar kuvvetliymiş ki, gün içinde gördüğü bi'şeyi yıllarca unutmazmış.

Geldikleri trende kondoktörden bu hikayeyi dinleyen iki arkadaş, adamın mükemmel hafızasını sınamak için bi test yapmaya karar vermişler. Bizimkilerin planı, yıllar sonra hangisinin yolu İstanbul'a düşerse adama, "Beni tanıdın mı?" diye sorup hafızasının gücünü ölçmekmiş.

Trenden inince adamı bulmuşlar ve ona, "Bu sabah kahvaltıda ne yedin?" diye sormuşlar. Adam da umursamaz tavırlarla, bunların doğru dürüst suratına bile bakmadan, "Yumurtaaa" diye cevap vermiş. Neyse canım abim, aradan yıllar geçmiş, iki arkadaştan birisi ölmüş. Diğeri çoluk çocuğa karışmış, iyice yaşlanmış ve bi gün yolu yine İstanbul'a düşmüş. Haydarpaşa Garı'nda trenden inmiş ve tam vapura binecekken birisi omuzuna dokunmuş. Dönüp bakmış, hiç tanımadığı bi adam. "Ne diyecek bu" diye düşünürken adam, "Rafadandı" deyip kalabalığa karışmış.

Bu efsaneyi Murat Bayrak gönderdi. Sağolsun, varolsun :) 

## Üyeler ne demiş?

**M. Beyhan Torun: İmam Usta'nın hafızası**
Bu efsanenin benzeri bir televizyon programında anlatılmıştı. Bir misafirini ağırlamak isteyen bir Antepli, misafirini Gaziantep'in ünlü lokantası olan İmam Usta'nın yerine götürmüş. Evsahibi siparişleri İmam Usta' ya verirken misafirinin, Antepli olmadığını belirtmiş. İmam Usta, misafirin damak tadına uygun az tuzlu, az acılı bir Antep Kebabı söylemiş. Aradan yıllar geçmiş, o misafirin yolu yine Gaziantep'e düşmüş. Yıllar önce tadı damağında kalan kebabı yemek için İmam Usta'nın yerine gitmiş. Kapıdan girer girmez, onu gören İmam Usta, içeriye aynen şöyle seslenmiş " Misafirimize az tuzlu, az acılı bir Anteppp!"

**sinan karataş: Osmanlı versiyonu**
Aynı hikayeyi Türkiye Gazetesi'nin takviminde başka şekilde okumuştum. Yavuz Selim, şehzadeyken bir vezire sormuş, "En leziz yemek hangisidir?" O da, "Yumurtadır Sultanım" demiş. Yıllar sonra Mısır seferinde Yavuz Sultan Selim, aynı vezire aniden, "Peki hangisi?" demiş. Vezir de, sakin bir şekilde, "Tabii ki yağda yumurta Sultanım" demiş.

# Altınlı 2500 liralar (2.5*)

Ortaokul 2. sınıftaydım. O dönemde madeni 2500 liralar piyasaya yeni sürülmüştü. İlk zamanlarda ortalıkta bulunmadığından çok az kişide vardı. Okulda birinin eline geçti mi hemen geyiği döner, millet, "Aa! Abi ben de bakabilir miyim?" triplerine girerdi.

Buraya kadar her şey normal. 1-2 yıl sonra (1994 filandı) aynen şöyle bir geyik başladı: Darphane 2500 liraları basarken içine yanlışlıkla altın karışmış. Bütün 1992 yılı basımı 2500 liralar bu yüzden parıl parıl parıldıyomuş. (Hakkaten de acayip parlıyorlardı. Ben de ilk zamanlar inanmıştım.) Eline 1992 yılının 2500'liği geçenler hayatta elden çıkarmıyodu.

Hatta isteyenler bu paraları Karaköy'deki Merkez Bankası'nda, değerinin çok çok üstüne bozdurabiliyormuş. Bu işin bayağı bayağı karaborsası oluşmuştu. Ben bile bi keresinde çocuğun tekine bunlardan birini 20 bin liraya satmıştım! Bu geyik, olay medyada yer alana kadar sürmüştü. Televizyonda bunların söylenti olduğu anlatılınca bu işe para yatıranlar da kafasını duvarlara vurmuştu.

Bu efsaneyi Murat Allaf gönderdi. Sağolsun, varolsun. :) 

## Üyeler ne demiş?

**Ali Tenay: 25 kuruşluklar**
80'li yılların başında da madeni 25 kuruşluklarla ilgili benzer bir durum söz konusuydu. Herkes biriktiriyor, değerleri giderek artıyordu. 1'e 10 veren bile vardı. Güya 25 kuruşluklarda gümüş varmış ve çatal-bıçak yapımında kullanılıyormuş. Çok sonra bunun çok güzel bir tezgah olduğunu öğrenmiştik. İki kafadar Türkiye'nin çeşitli şehirlerinde 25 kuruşlukları toplamaya başlamış. Önce 1'e 2, daha sonra 1'e 3 vermişler. Dedikodular yayıldığında uyanık Türk halkı kısa yoldan köşeyi dönmek için 25 kuruşluk toplamaya başlayınca bu iki kafadar topladıklarını 10 misli kârla önüne gelene satmış.

# Suriye tehdit edemez ki (2*)

Abi biz barajların kapısını açsak Suriye'yle Irak aynı gün sular altında kalır. Bak görmüyo musun Suriye artık tehdit felan etmiyo. Kuzu, kuzu… Irak da dut yemiş bülbül gibi. Saddam lavuğunun gıkı çıkmıyo.

Almanya'da yollar bile alttan ısıtılıyomuş. O yüzden kışın bi gram buz olmazmış.

Solaklar daha zeki olurmuş ama sağlaklara göre daha erken ölürlermiş.

Ön dişleri ayrık olan insanlar şanslı olurmuş.

İki yıl öncesine kadar Alman Hıristiyan Demokrat Parti'nin amblemi ereksiyon halinde penismiş. Kadın seçmenleri kazanmak için bi kampanya yapılacağından reklam ajansının önerisiyle amblem değiştirilmiş.

İngiltere'deki sokak lambaları bi noktadan kontrol edilmiyomuş, her birinin açma-kapama düğmesi üzerindeymiş yağni. Başbakanlık Konutu'nun olduğu Downing Street'teki sokak lambasının hava karardığında açılması ise başbakanın sorumluluğundaymış.

ABD Hükümeti 1879'da "limon"un adını "sarı" olarak değiştirmek istemiş. Her turunçgilin renginin de aynı zamanda adı olması kararlaştırılmış. Ama greyfurtun da sarı olduğu akıllarına gelince vazgeçmişler.

Abi benim var ya, küçükken saçlarım sapsarı, lüle lüleymiş. Kur'an musaf çarpsın. İnanmazsın hala annemin çeyiz sandığında bi tutam kesilmiş var, gösteriyim bi ara!

İzmir Fuarı'nın altı 10000 wattlık kablolarla örülüymüş. Onun için insanlar çabucak yoruluyomuş. 

## Üyeler ne demiş?

**Tuğcan Güler: Koşucular daha iyi koşabilsin diye**
Ben de bir İzmirli olarak bu fuar olayını duymuştum. Tabii o zamanlar biz bunlara efsane değil iftira diyoduk. Hatta olayın şöyle bir boyutunu da anlatırlar. İzmir Fuarı'nın olduğu Kültürpark'ta, tartan, kaliteli bi koşu pisti var. Araçlara yönelik, "Koşuculara dikkat" tabelası falan bile eksik değil. Sahil Yolu'ndan önce İzmir'de koşacak adamakıllı tek yer burasıydı. O pistin altını kablolarla döşemişler ki insanlar daha verimli koşabilsin. Bu kadar olur yaa. Stress bileziği kadar saçma.

**ismail yiğit: Solaklar uzaylıdır**
Bilim Teknik dergisinde okumuştum. Sağlaklarda bulunan mikroskobik hücreler dünyanın her yerinde, nesnelerin üzerinde filan bulunabiliyormuş. Fakat solaklardakiler sadece ve sadece solak olanların vücudunda varmış. Hatta kutuplarda bulunan bir meteor taşının içinde solak molekülleri tesbit edilmiş. Bu da solakların uzaylı olduğunun resmi kanıtıymış.

**Emre ARSLAN: Elektrik direği yok**
İzmir Fuarı'nın altının elektrik telleriyle dolu olduğunu ben de duydum. Zaten fuara giderseniz etrafta hiç elektrik direği olmadığını görürsünüz.

# Dolmalık mı, sivri mi? (2.5*)

80 öncesinin kampı meşhur. Herkes, ama kuzey ama güney ama artı ama eksi bi kutupta. Geyiğe göre, "Sen necisin?" diye soranlar için kimileri cebinde ekmek taşırmış. Sorulduğunda ekmeği çıkarır, "Ekmekçiyim anam-babam, ekmekçiii" derlermiş. İşte o sokak kesmelerden bazılarında da "Arkadaş, dolmalık biber mi, sivri biber mi?" şeklinde, bugünden bakınca külliyen absürd bi cümle sarfedilirmiş. Cevaplayan "dolmalık" derse anlaşılırmış ki o adam Demirelci, yani "Bana sağcılar cinayet işliyor dedirtemezsiniz" diyenlerden... Yok "sivri biber" derse Ecevitçi, yani solcu; emeğin, işçinin cephesinden. O zamanlar Eco Karaoğlan tabii, şimdiki Muhammed Ali haliyle karıştırmayın.

Güneydoğu'nun altı silme petrol doluymuş aslında. E, mantıksız da değil hani, Musul, Kerkük iki adım, nasıl petrol olmaz? O petroller çıkarılsa Türkiye Kuveyt'ten bile zengin olurmuş ama Amarikalılar istemiyomuş taabi süper güç olmamızı. Zamanında Teksas'tan köpek sürüsü gibi bi uzman ekip gelip araştırma yapmış. Sonra da "Bur'da petrol metrol yok" diyip bütün kuyuları mühürlemişler. Yarın öbür gün durum müsait olunca Anadolu'yu işgal edip açıcaklarmış kuyuları.

Bu da aynı efsanenin fantastik versiyonu: Güneydoğu'nun altı, üüüff, accayip petrol doluymuş dolu olmasına da bizim şansımıza çoook derindeymiş petrol. Eskiden o kadar derine inecek petrol borusu yokmuş dünyada. Zamanla teknoloji ilerleyince yapmışlar boruyu ama bu sefer de o kadar derindeki petrolü yukarıya çekecek güçte pompa bulunamamış. O da icat olsun, hepimiz Suudi Arabistan Kralı'ndan zengin olucakmışız. Devlet özel ödenek ayırmış pompa için. Bi grup Amarika'da öğrenim görmüş Türk bilimadamı sabah akşam yeraltındaki gizli bi merkezde çalışıyomuş. Benim MİT'te tanıdık bi hemşeri var. 5 seneye kalmaz bulurlar diyo. Ne di'yim? İnşallah...

Denizcilik İşletmeleri'nini iç içe geçmiş iki çapadan oluşan arması için Caponlar milyonlarca dolar teklif etmiş ama bizimkiler kabul etmemiş.

Amerika'da bi keresinde yarım saat elektrik kesilmiş. Halk savaş çıktı sanıp sığınaklara kaçmış. 

## Üyeler ne demiş?

**can nac: Amerikalılar civa doldurmuş**
Bir söylentiye göre Güneydoğu'daki petrol kuyularını Amerikalılar mühürlememişler ama petrol çıkarılamasın diye kuyulara cıva doldurmuşlar.

**e k: Hepsi akıp gitmiş**
Bu konuda bir başka efsane de, "Güneydoğu'da toprağın alt katmanları Suriye ve Irak'a doğru eğimli olduğundan varolan petrol zaten çoktan o tarafa akmıştır" diye anlatılır.

**Atilla Cag: Petrol taşın içindedir**
Petrol sanıldığı gibi yeraltında havuzlar halinde durmaz. Taşın içindedir. Üstündeki katmanların yaptığı basınçla yeryüzüne fışkırır. Bu yüzden toprağın altının eğimli olması nedeniyle Suriye'ye akması gibi bir şey mümkün değildir.

**hilal .: Çok çok derinde**
"Musul ve Kerkük'te petrol var da niye Güneydoğu'da yok?" derseniz cevabı çok basit: Jeolojik devirlerde yan basınçların etkisiyle Karadeniz ve Akdeniz çökmüş, Anadolu yükselmiştir. Ancak yükselme her bölgede aynı olmamış. Ayrıca Doğu Anadolu'da kıvrımlardan çok kırıklar meydana gelmiş. Bu yüzden buradaki petrol daha diplere inmiş. Sonuçta petrol var ama çok derinde. Çıkarılamamasının sebebi bu.

# Meteor dünyayı yok edicek (2.5*)

2010 yılında dev bi meteor dünyaya çarpacakmış ve herkes ölecekmiş. NASA işte bu yüzden Mars projesi üzerindeki çalışmalarını hızlandırmış.

Bize Mars'tan diye gösterilen görüntüler aslında film stüdyosunda çekilmiş. Yoksa Amarika zaten yıllar önce gitmiş Mars'a. Hatta ileride, "Yıldız Savaşları"nda kullanılmak üzere Mars'ta koskoca bi üs inşa etmişler bile.

Malum, Ay'a 25 yıldan beri gidilmiyo. Aslında gidilemiyo demek lazımmış. Çünkü ayın arka tarafta kalan karanlık yüzüne uzaylılar üs inşa etmiş, dünyalıları aya sokmuyolarmış.

İngiltere'de küçük bi araştırma şirketi "soğuk ateş"i keşfetmiş. Bu tamamıyla gerçek ateş gibiymiş, yani onun yapabildiği herşeyi yapabiliyomuş. Sıcaklığı ise sadece 4 dereceymiş. Çok güvenli bi'şeymiş yani. Yalnız çürük kivi gibi koktuğundan şimdilik piyasaya sunulamıyomuş.

Uzmanlar hala domatesin meyve mi yoksa sebze mi olduğu konusunda anlaşamamış. Bu konuda bilimsel toplantılar düzenlenip uzun tartışmalar yapılıyomuş.

Yılbaşı Almanya'da kutlanmazmış. Çünkü Almanlar Noel Baba'nın evinin niye kendi ülkelerinde değil de Finlandiya'da olduğunu bi türlü kabullenememiş.

Macaristan'da biriyle tokalaştığınızda bu, "Kızkardeşinizle evlenebilir miyim?" anlamına geliyomuş.

Belçikalı erkekler araba kullanırken pantolonlarını çıkarırmış. 

## Üyeler ne demiş?

**gulsah akkoyun: Domates tartışması doğru**
Bir gazeteden okuduğuma göre bilim adamlari domatesin meyve olduğuna karar vermiş. Çünkü tohumlarıyla yenen her yemiş meyveymiş.

# Röportaj kaseti çözen cihaz (2*)

Teyp kasetlerini çözen bi aletin (ya da bilgisayar programının) olduğu gazeteciler arasındaki çok yaygın bi geyiktir. Konuya yabancı olanlar için biraz açalım: Gazeteci milleti röportajlara genelde küçük kasetli teypleriyle gider. Sonra da bilgisayar başına oturulup, kulaklıklar kulakta, takır tukur klavye sesleri çıkarılarak konuşmalar deşifre edilir. Bu da inanılmaz bunaltıcı, hafakanlar bastıran bi iştir. Hele ki gittiğiniz adam üç cümlelik bi'şeyi otuzüç cümleyle ifade eden biriyse aradan malzeme çıkaracağım derken helak olursunuz. Bu arada bi yığın gereksiz yeri de çözmek zorunda kalırsınız taabi. İşte bu esnada verilen bi sigara molasında geçmesi çok muhtemel bi konuşma aynen şöyledir:

"Kaç kaset kaldı çözülecek?"
"Daha iki tane var"
"Yaa, İngiltere'de bu işi yapan cihazlar varmış. Takıyomuşun kaseti, bi saat sonra bilgisayar ekranına bütün konuşmaları döküyomuş"
"Gazeteciliğe başladığımda bu makine geyiği vardı. 15 sene geçti hala aynı geyik... Emeklilik ikramiyemle İngiltere'ye gidip araştıracağım vallaha şu aleti..." 

# Fiber optik kablo nası bulundu? (2.5*)

High-tech ürünleri çoğunu ya Amerikalılar bulmuştur, ya da Japonlar. Diye, biliriz biz cahil takımı. Aslına bakarsanız adamların bizden yürüttüğü sürü sepet yenilik var. Buz kalıbından jeton yapan güzel insanların aklından şüphesi olan mı var! Mesela fiber optik kabloyu Paşabahçe'de çalışan bi işçinin bulduğundan kaç kişi haberdar?

Paşabahçe Cam Fabrikası'nın hurda cam deposunda taşımacılık yapan Rıfat, kafayı kısa yoldan zengin olmaya takmış. Hayatını hep avantalar üzerine kurmak istiyomuş. Oturduğu gecekondunun elektriği de kaçakmış ama TEKçiler iki de bir gelip kesiyomuşlar elektriği. Bi gün Rıfat depoda otururken aklına bi fikir gelmiş: "Ulan camdan bi kablo yapıp hattı öyle çeksem bu TEKçilerin ruhu bile duymaz. Heriflerin gözünün önünde paşa paşa kullanırım elektriğimi" diyerek hemen harekete geçmiş.

Hurda camlardan kabloyu yapmış yapmasına ama arada hava kaldığından bi türlü elektriği iletmeyi başaramamış Rıfat. Epey bi uğraşmış, olmayınca da projeyi rafa kaldırmış. Cam kablodan da kendine tesbih yapmış.

Aradan bi zaman geçmiş. AT&T firması Paşabahçe'yi Türkiye'de pilot fabrika seçip buraya mühendislerini göndermiş. Gavurlar bi gün depoda çalışırken havada bi ışık huzmesi görmüşler ve dumura uğramış bi şekilde ışık nerden geliyo diye etrafı incelemeye başlamışlar. Bi masanın üstünde de kopuk bi tespih durmaktaymış. Tesbihin bi ucu yere dönük, bi ucu da florasan lambaya bakıyomuş. Üzerindeki taneleri ışık için izole edilen "tesbih kablo" tavandan aldığı ışığı masanın altına iletmekteymiş. E, bunlar koskoca AT&T mühendisi, onlar anlamıycak da kim anlıycak, olayı o an çözmüşler. "Demek ışık böyle de iletibiliyo, o halde bunu geliştirebiliriz" demişler.

Hemmen tesbihin sahibi Rıfat bulunmuş. Bizimkini aldıkları gibi Amerika'ya uçurmuşlar. Patent işlemlerinden sonra tesbih geliştirilip bugünkü fiber optik olayı bulunmuş. Rıfat şu an epey yaşlıymış ama hala AT&T labaratuvarlarında ar-geci olarak çalışıyomuş.

Bu efsaneyi State of Art gönderdi. Sağolsun, varolsun :) 

# Bilinç gazına bak be (2.5*)

Seksen öncesi devrimci üniversite öğrencileri gecekondu mahallelerinden birine bilinçlendirme çalışmasına gitmiş. Mahallenin erkeklerini bi kahvede toplayıp başlamışlar anlatmaya: "Oligarşi sizi şöyle sömürüyo... Faşist burjuvazi böyle sömürüyo... Çünkü emperyalistler şöyle diyo, böyle yapıyo... Aslında şöyle olması gerekiyo..." falan feşmekan, saatlerce konuşup epey bi gaz vermişler mahalledeki kitleye.

Öğrenciler ayrılmışlar daha sonra kahveden. Mahallenin gençleri de aldıkları bilinç gazının etkisiyle gece yazılamaya çıkmış. Sabah olmuş, mahalleli uyanmış. Bi de bakmışlar mahallenin ne kadar boş duvarı varsa slogan dolu: "Ananı s...yim oligarşi! O... çocuğu faşist burjuvazi! Emperyalistler a...nıza koyiyim!"

Bu geyiğin bir versiyonu da PKK için yapılır. Zaman şimdiki zaman tabii. Bu sefer PKK'lılar mezranın birine bilinçlendirme çalışmasına gitmiş. Onlar da anlatmışlar da anlatmışlar. Sonra köyden ayrılmışlar. Kahvedeki herkes öğrendiklerini tartışmaya başlamış. Köylülerden biri yanındakine dönmüş, "Lo Maho, her bi şeyi anladım da... Bu opurtunist ne oliyir?" Sorduğu köylü küçümseyen gözlerle bakmış, "Annamadın mı lan öküz!" demiş, "Puşt gibi bi'şi işte..." 

## Üyeler ne demiş?

**Güneş Karacasu: PKK'lı versiyonun kaynağı**
İkinci olayda anlatılan efsane Kemal Sunal'ın bir filminde geçiyordu. Biri, "Le Salo, faşist ne dimeh?" diye sorunca öteki cevap veriyordu: "İ..e gibin, puşt gibin bi şey." Film herhalde bizim süper geyikçilerimize ilham kaynağı olmuş.

**Barbaros Ulutaş: Polemik yapma teyze!**
İki efsane... İlkinin mekanı Ankara Çinçin mahallesi. Güya orda şöyle bi slogan atılırmış: "Faşizme kayan Mahir Çayan!" İkincisi de yukarıda anlatılana benziyo. Yine aynı dönemde, (1978-79) devrimciler mahalle çalışmasına gitmişler. "Oligarşi sizi böyle sömürüyor, oligarşi sizi böyle öldürüyor" filan... Derken orada bulunan ve konuyu anlamaya çalışan meraklı bir teyzemiz sormuş: "O'lum bu Ali Garşi bu kadar kötü bi adam mı ki?" Soru üzerine devrimcilerden biri hemmen atlamış, "Polemik yapma teyze!"

**Umut K: Oligarşiye kayan...**
80 öncesi Kasımpaşa'da Memet isminde bi arkadaş gece yazılamaya çıkmış. Duvara kocaman harflerle, "Oigarşiye kayan Mahir Çayan" yazmış. Fakat epeyce sarhoş olduğundan örgütün adını unutunca fiyakalı bi imza çakmış: "Tombalacı Memet" Ertesi gün tabii aynen kahveden almışlar. Pek çok arkadaş bu yazıyı gördüğünü iddia eder. İlginç yazılama iddialarından biri de yine Kasımpaşa'da yapıldığı söylenir: "Oligarşi Mahir Abime Yamuk Yaptı. Mahir'e Yamuk Allah'ıma yamuk!"

# Soyup beni yiycek (2.5*)

Aşırı dozda LSD alanlar bi süre sonra kendini portakal zannetmeye başlarlarmış ve "kabuklarımı soyup beni yiyecek" diye düşünerek kimseyi yanlarına yaklaştırmazlarmış.

Aşırı dozda LSD alınınca insanda takıntılar oluşurmuş. Hatta bi keresinde İngiltere'de 4 genç sürekli güneşe bakmaya takmışlar. Bakmışlar, bakmışlar... Üçü kör olmuş, biri son anda kurtarılmış.

Amerikalılar dünyanın en ince telini yapıp Japonlara göndermiş. Peki n'apmış çekik gözlüler buna karşın? Onlar da bu telin içini oyup boru haline getirmişler. Sonra da "dünyanın en ince borusunun" içine, dünyanın ennn ince telini sokup aynen Amerikalılara geri göndermişler.

Hasta ziyaretlerinde getirilen çiçekleri hemşireler, "odadaki oksijene ortak oldukları" için akşamları çöpe atarmış. Bu uygulama solunum yetmezliğnden yatan bi'kaç hasta öldükten sonra ortaya çıkmış.

Amerika'da siyahlar 2007 yılından sonra oy kullanamayacakmış. Siyahlara seçme ve seçilme hakkı 1965 yılında Başkan Lyndon B. Johnson zamanında verilmiş. Ama 1982'de Başkan Ronald Reagan yasayı, "Bu hak 25 yılla sınırlıdır" diye değiştirmiş.

Doktor Jivago filmindeki tren sahnelerinden birinin çekimi sırasında dublör bi kadın, trenin üstünden tekerleklerin altına düşmüş ve ayağı yarısından kesilmiş. Bu sahne daha sonra montajda çıkartılmış.

Çaya-kahveye atılan yapay tatlandırıcılar böbrekte birikip kanser yapıyomuş.

Aspirin kediler için bi tür zehirmiş. Aspirini yiyen kedi bi'kaç saate kalmaz acıdan kıvrana kıvrana ölürmüş.

Dalak yemek iyiymiş, kan yaparmış çünkü.

İnsan hangi yöne oturursa otursun pankreas mutlaka kuzeyi gösterirmiş. (kuzeye doğru dönermiş)

Tampon ve kadın pedi üreten firmalar kanamayı arttırmak için ürünlerinde asbest kullanıyolarmış. Böylelikle, mesela 3 günde bitmesi gereken adet dönemi 5-6 güne uzuyomuş.

Casinolarda insanları zinde tutup kumar oynamaya devam etmelerini sağlamak için içeri sürekli oksijen pompalanırmış. 

# Titre oligarşi (2.5*)

Seksen öncesi malum, ülkede herkes bi'şeyci. Dördüncüyü bulan örgütü kuruyo. Doksanlarda da varlığını sürdüren örgütlerden biriyle ilgili bi geyik bu. Bu örgütün kurulduğu günlerde ilk mitingin yapılması kararı alınmış. Miting, örgütün kurucusunun doğum yeri olan Doğu şehirlerinden birinde yapılacakmış. Hazırlıklar tamamlanmış, kitle örgütlenmiş, miting alanı ağzına kadar doldurulmuş.

Başlangıçta bi'kaç konuşmacı çıkmış, örgütün kuruluş amacını, neler yapacaklarını filan anlatıp ülkenin sosyo-politik durumu hakkında tespitler yapmış. Halkın ruh (ve bilinç) hali zaten çok müsait, iyice ateşlenmiş ortalık. Örgütün sloganlarını attırmak üzere biri megafonu eline almış ve ilk kez orada atılacak sloganı tane tane, yüksek sesle söylemiş: "Tit-re oligarşi, parti cephe geli-yor!" Ardından Doğu ilimizdeki kitle sloganı tekrar etmiş: "İb-ne oligarşi, parti cephe geli-yor!" Örgütün şehir sorumluları bi afallamış taabi.. Megafonla sloganı attıran kişiye tekrar ettirmişler aynısını. Sonuç yine aynı. Bi daha... Kitle ibne de ısrar ediyo. Hem de kendilerinden geçer bi vaziyette, vurguyu en çok o kelimeye yapıyolar. Örgütün yöneticileri, "Devrimciye böyle lümpenlikler yakışmaz" deyip, sloganı yasak etmiş. 

# TRT ekranında küfür (3*)

Bu geyik için bi miktar teknik bilgiye ihtiyaç var: Televizyonlarda gördüğümüz yazılar KJ denilen bi cihazla yazılır. Bu aslında bi nevi bilgisayar ama tek yapabildiği şey yazı yazmak. Montaj setlerinde olduğu gibi TV'lerin ana kumandalarında da yani yayının evlere gönderildiği son birimde de olur. O zırt pırt ekranın altından geçen, "Zeki-Metin'den kahkaha tufanı. Az sonra. Sakkın kaçırmayın" filan gibi yazılar bu cihazla yazılır ve yayına o anda verilir.

İşte efsanemizin kahramanları olan gece nöbetçisi iki TRT'ciden biri can sıkıntısından önündeki KJ'yle oynuyomuş. Anlatıldığına göre de çok ayıp şeyler yazıyomuş. "Şimdi bi karı olsa da s..sek, sabaha kadar bağırta bağırta s....m ben o karıyı" filan gibi.

Bi ara KJ'nin ekranındaki bu ayıpçı yazılar diğerinin gözüne ilişmiş, "Erkeksen o yazıları çıkışa versene" demiş. Çıkışa dediği yayına anlamına geliyo. Yani çıkışa verilirse biz de evden o yazıları görebileceğiz. Bunlar iddialaşmaya başlamış. "Yaparsın, yapamazsın, yaparsam ne vericen, sana bi ay bedava öğlen yemeği, tamam ama bak vermezsen bozuşuruz, tamam lan sanki yapabilicen de" derken adam "take" tuşuna basmış ve o ayıpçı yazılar yayına verilmiş. İddiayı başlatan şok olmuş taabi. Resmen TRT ekranının altından "Şimdi bi karı olsa da s..sek" falan geçip gidiyo. Saat sabahın üçü-dördüymüş ama gene de elbet vardır seyreden di'mi? Hemen iddiacı olanı yazıları çıkıştan almış ve arkadaşına dönüp öylece bakakalmış. Diğeri hiç umursamaz bir suratla sırıtıyomuş hala.

Efsanenin bundan sonrasında değişik sonlar var. Kimilerine göre kimse farkına varmamış yazıların, yani bunlar korkudan öle öle işe gidip gelmişler ama hiç bi'şey çıkmamış altından. Kimilerine göre de TRT Genel Müdürü'nün uykusu kaçmış, adam gece televizyonun karşısında kitap okuyomuş. Bi ara kafasını kaldırdığında gözüne yazılar ilişmiş ama inanamamış gördüklerine. Ertesi gün yayın kopyasını izledikten sonra anlamış gördüklerinin gerçek olduğunu ve iki adamı da anında işten çıkarmış. 

## Üyeler ne demiş?

**ert yıl: Bu da TRT ekranında küfür**
Bu efsanenin ne kadar doğru olduğunu bilmiyorum ama şimdi anlatacağım olay kesinlikle gerçek. Çünkü bizzzat şahit oldum. 4-5 sene önce okuldan eve geldiğimde (öğlen 2-3 civarı) televizyonu açtım. O zamanlar TRT2 ile GAP TV dönüşümlü yayın yapıyordu. O saatlerde de Gap TV vardı. 2. Lig Dosyası'nı izliyordum. Birden ekranın sağ orta taraflarında yarım yamalak yazılar belirdiğini gördüm. Dikkatli baktığımda hayatımın en büyük dumurlarından birini yaşadım. Hemen annemi çağırdım. Küfürlü yazıları 30-40 saniye boyunca hayretler içinde izledik.