# Anıttaki füze 

İsa peygamberi çarmıhtan indiren havarilerinden biri, el ve ayaklarındaki çivileri söktükten sonra saklamış. Bu çiviler daha sonraki yıllarda Bizans İmparatorluğu'na teslim edilmiş. Bizans imparatorlarından biri, sonsuza kadar korunabilmesi için Hz İsa'nın çivilerini Çemberlitaş'ın temeline gömdürtmüş. Bu paha biçilmez çiviler hala Çemberlitaş'ın temelinde gömülüymüş.
Bu efsaneyi Sky Walker gönderdi.

Beşiktaş'taki sütuna benzeyen ne idüğü belirsiz anıt, aslında bir füze rampasıymış. O yüzden silindir şeklinde yapılmış. Nüfus sayımı yapılırken, sabaha karşı kimsenin göremeyeceği bir saatte içine füze yerleştirilmiş. Füze yerleştirme harekatı çok gizli yapılmış ama bir şekilde bu bilgi sızdırılmış. Bu dedikodunun doğruluğunu araştırmak isteyen iki kafadar, anıtı incelemeye karar vermiş. Ancak anıtın etrafında dolanırlarken iki sivil polis tarafından anında gözaltına alınmışlar.
Bu efsaneyi İlker Özcan gönderdi. Sağolsun, varolsun :) 

# O yasak, bu yasak

4\. Murat devri. Padişah tarafından, mey (şarap), afyon ve fal bakmak yasaklanmış. İstanbul'da bütün meyhaneler ve keşhaneler "underground" takılmaya başlamış. 4. Murat bi gece, tebdil-i kıyafet İstanbul'a indiğinde, karşıya geçmeye karar verip bi sandal kiralamış.

Sandalcı müşterisinin sultan olduğunu bilmiyomuş tabii. Bi ara, sandalın yanından sarkan bi ipi çekmiş. İpin ucunda bi testi! Sultan, "Ne var o testinin içinde?" diye sormuş. Sandalcı "Ne olacak, mey işte" diye gülerek müşterisine ikram etmiş. Her ne kadar yasaklamış olsa da, 4. Murat'ın alkolle arasının iyi olduğu bilinir. İkramı kabul etmiş ama yine de, "Mey yasak. Hünkarımız görse kafanı vurdurtur diye korkmuyo musun?" diye sormaktan da geri kalmamış. Sandalcı da haliyle, "Yahu hünkar ner'den görecek bizi denizin ortasında" demiş.

Aradan biraz zaman geçmiş. Sandalcı bu kez de, teknenin tahtalarından birini kaldırıp aradan afyon çıkarmış ve nargilesine atarak körüklemeye başlamış. Gönlü zengin adam, hemen müşterisine de ikram etmiş. Sultan yine kabul etmiş ama yasağı gene hatırlatmış. Sandalcı aynı şekilde, "Kim görecek ki bizi denizin ortasında" demiş. Biraz daha vakit geçmiş. Bizim sandalcı cebinden fal taşlarını çıkarmış. Hünkara, "Ver 5 akçe de falına bakayım" demiş. Fal 4. Murat'ın en kızdığı şeymiş, ama "Hadi biraz daha sabredeyim" diye düşünüp, "Bak bari" demiş.

Fal taşlarını elinde çalkalayıp atan sandalcı, "Efendi, sorunu sor bakalım" demiş. Padişah, "Hünkar şu anda nerededir?" diye sormuş. Sandalcı taşlara bakıp "Hünkar şu an denizdedir" demiş. 4. Murat güya endişelenmiş havalarına girip, "Sakın yakınımızda bi yerde olmasın" diye sormuş sandalcıya ve tekrar iyice bakmasını söylemiş. Sandalcı taşlara tekrar bakmış ve birden, 4. Murat'ın ayaklarına kapanıp, "Affet beni hünkarım " diye yalvarmaya başlamış. Kıyıya dönene kadar yalvarmaya devam etmiş. Padişah dayanamayıp, "Sana bi soru sorucam. Eğer bilirsen seni affederim. Bilemezsen boynunu anında vurduracam" demiş. Sandalcı sevinçle, "Padişahım çok yaşa" demiş ve merakla soruyu beklemye başlamış.

4\. Murat, sandalcıya, "Dönüşte İstanbul'a hangi kapıdan giricem?" diye sormuş. Tabii sandalcı hemen itiraz etmiş, "Hünkarım, şimdi ben hangi kapıyı söylesem, siz başka kapıdan girersiniz. Affinıza sığınarak, gireceğiniz kapıyı bi kağıda yazsam ve size versem; kapıdan geçtikten sonra okusanız olur mu?" demiş. Hünkar başını "Olur" anlamında sallayınca, sandalcı tahminini yazıp kağıdı vermiş.

Padişah kağıdı alır almaz, daha bakmadan, yanındaki fedaisine, "Hemen boynunu vur şu kafirin" emrini vermiş. Sonra da, "Surlara yeni bir kapı açıla! İstanbul'a oradan giricem" demiş çevresindekilere. Kapı 5-10 dakikada açılıp, padişah ve erkanı şehre girmiş. 4. Murat bi ara, sandalcının kağıda hangi kapıyı yazdığını merak etmiş. Kendinden çok eminmiş, laf olsun diye cebindeki kağıda bakmış. Ama okuyunca hayretler içinde kalmış. Sandalcı kağıda şunları yazmışmış: "Hünkarım, yeni kapınız vatana millete hayırlı uğurlu olsun"

O gün bugündür de işte o kapı, "Yenikapı" olarak anılıyormuş.

Bu efsaneyi Radio Head gönderdi. Sağolsun, varolsun :) 

# İstanbul'un dibi kıvrım kıvrım

Efsaneye göre, İstanbul'un altı birbirine bağlı tünellerle kaplıymış. Hatta bu dehlizlere Yerebatan Sarayı'nın gizli bi yerinden de giriliyomuş ve tünel denizin dibinden devam edip taaa Kınalıada'ya kadar gidiyomuş.

Tüneller Kapalıçarşının altından da geçiyomuş taabi. Hatta şu an, Çarşı'nın gizli tutulan bi yerinden girilebiliyomuş bu tünellere. Buralarda yemek takımı üzerine çalışan gümüş kaplama atölyeleri varmış. Yerin dibindeki yere ruhsat verir mi belediye? Heepsi kaçakmış bunların. Çalışanlara da işe başladıkları gün, dehlizlerden kimseye bahsetmeyeceğine dair Kur'an'a el bastırılıyomuş.

Tüneller çarşının altından başka yerlere doğru da gidiyomuş ama buraları kullanmak kesinkes yasakmış. Bi keresinde biraz Kolomb ruhlarından, çokça da hazine meraklarından, (çünkü hep, “ilerler hazinelerle dolu o'lum” geyiği yapılırmış bu atölyelerde) üç-dört işçi çocuk denemiş ilerilere gitmeyi.

Dehlizler labirent gibiymiş. Çocuklardan sadece biri geri dönmeyi başarmış, diğerleri yollarını bulamayıp tünellerde kaybolmuş. Dönen çocuk da (Allah muhafaza) aklını oynatmış. Çünkü ileriki kısımlar, iskeletlerle, insan boyunda böceklerle, farelerle filan doluymuş. Bu çocuk bi daha hiç “yeryüzüne” çıkmamış. Büttün gün dehlizlerdeki atölyelerde filan dolaşıyomuş, kim ne verirse onu yiyip, gece de artık ner'de sızarsa or'da uyuyomuş. Arada da yine tünellerin ilerilerine gidip bi'kaç gün kayboluyomuş ortalıktan. Döndükten sonra hiç bi'şey yiyip içmeden ööyle bi noktaya bakıp duruyomuş günlerce. 

## Uzmanı

Güzel efsane hakikaten. Özellikle sondaki, “tünellerin iler'lerine giden çocuklar” kısmı tam filmlik. Aktüel'de muhabirken bu “Kapalıçarşı tünelleri” geyiğine ben de takılmıştım bi süre. Zamanında turist rehberliği yapan, o dönemde de Kapalıçarşı'ya sık sık gelip gitmiş bi arkadaşım anlatmıştı. Yemin billah, “Beni de götürdüler, gerçekten var öyle yerler” filan demişti. Ben de dergiye haber olarak önerip bi kaç gün dolaşmıştım oralarda. Tahmin edeceğiniz gibi bi'şey çıkmadı. Kimse haberdar değildi. Ya da hak'katen çarşının tamamı (en azından sorduklarım) Kur'an'a el basmıştı, ser verip sır vermemek için!

Yerebatan'dan Kınalıada'ya uzanan tünel efsanesi Giovanni Scognamilla'nın yazdığı, “İstanbul Gizemleri” adındaki kitapta da geçiyor. 80 yıl önce yazılan “İstanbul'un Yedi Harikası” adındaki bir kitapta, Yerebatan Sarayı'nın gizli bir girişinden başlayan tünelin kuzeydoğu yönünde ilerleyerek Marmara'nın altına girdiği, Üsküdar'dan güneydoğu istikametinde bir açı yaparak düz bir hat halinde Kınalıada'ya ulaştığından bahsediliyormuş. 

## Üyeler ne demiş?

necati patruna: Tünelleri gördüm!
50 yaşında, Sultanahmette doğmuş büyümüş biriyim. Bilindiği üzere, Sultanahmet camii ve -Osmanlıda At Meydanı denen- şimdiki Sultanahmet meydanının bulunduğu yer bir Bizans sarayı ve hipodrom kalıntıları üzerine kurulmuştur. Evet, İstanbul'un bu bölgesinin altında tüneller vardır. Ve ben bunların bir kısmını gördüm. Mesela, Sultanahmet meydanında Çukur Çeşme denen yer vardır. Tapu dairesi ve Sokullu Mehmet Paşa Sarayı'ndan sonraki bölge. Alttaki çeşme yalağı kalıntılarının deniz yönüne kalan tarafından bir girişten, 15'li yaşlarımızda, 5-6 arkadaş girerek yaklaşık 200 metre kadar ilerlemiştik. Ancak korkudan devam edememiştik. Şimdi o giriş taş duvar örülerek kapatılmış durumda. Yine Sultanahmet Camii'nin kıble tarafında Mozaik Müzesi ile camii duvarı arasında (musalla taşının hizasına gelen yerde) en az iki giriş olduğunu biliyorum.

Semih Lalezar: Büyücüler kullanıyormuş
John Stephonus'un Bizans İmparatorluğu'yla ilgili yazdığı kitapta ise, İstanbul'un altındaki bu dehlizlerin; büyücülerin ve kahinlerin gelecek hakkında yorum yapmak için kullandıkları mekanlar olduğu söyleniyor. Artık ne kadar doğru ya da yanlış herhangi bir bilgim yok. Ama bu tüneller hakkında çok farklı yaklaşımlar var.

ömer kutlu: İstanbul Erkek Lisesi'nin altı tünel
İstanbul Erkek Lisesi binası Osmanlı zamanında Fransızlar tarafından duyun-u umumiye olarak kullanılmış. Olası bir saldırı sırasında kullanılmak üzere okulun altından İstanbul'un çeşitli yerlerine tünel kazılmış. Tünellerdeki çökmeler yüzünden artık girilmesine izin verilmiyo. Ama İstanbul Erkek Lisesi'yle bi alakası olan herkes bu tünelleri bilir.

deniz ka: İki lise arasında tünel
Bunu çoğu kişi bilir aslında: Güya, birbirine çok yakın olan Cağaloğlu Anadolu Lisesi'yle, İstanbul Erkek Lisesi arasında 1. Dünya Savaşı'nda yapılmış bir tünel varmış. Hatta bizim okulun spor salonunda (Cağaloğlu Anadolu Lisesi) kilitli bir kapı vardı. Herkes tünelin girişi burası diyordu. Biz hazırlıktayken girmiştik ama tünel münel yoktu. Gerçi yine de bilemem, aslında bu tünel hikayesinin doğru olma ihtimali oldukça yüksek.

gizem topcuoglu: Var kardeşim var!
Eskiden Topkapı Sarayı'nda turist rehberliği yaptım. Bi gün teknik ekip dedikleri gruptan Süleyman amcamız, biz bu tünel geyiğini yaparken, "Gerçekten var onlar" dedi. Sonra da, "Gelin sizi indiriyim de görün" diye ekledi. İndik. Atatürk zamanında kapatılmış, çoğu ördürülmüş, ancak on metre gidiyo. Ama bin tane tünel doluydu sarayın altı ve buz gibiydi. Yaz sıcağında ne güzel serinlemiştik. Daha sonra oralara inip sigara içiyoduk. Hatta bi tanesi taa Haliç kıyısına iniyomuş. Gözümle gördüm, isteyeni de götürürüm.

Can Arçın: İstanbul Erkek Lisesi - Topkapı Sarayı - Kapalıçarşı
Ben İstanbul Erkek Lisesi'nde okuyorum. Bizim okul öyle basit görünmesine rağmen gizemli yönleri vardır. Biz bunları bilmiyorduk ama matematik hocamız meraklı bir kadındı bunları bize anlatmıştı. Hatta bodrum kata bile inmiştik. Bodrum katta bir sarnıç vardı. Hoca bize daha alt katların da bulunduğunu ama güvenli olmadığı için indirmediğini söyledi. Sözde bizim okul ile Topkapı ve Kapalıçarşı arasında tüneller varmış bu yollardan oraya kestirme gidilebiliyormuş. Ayrıca binanın zemin katında ilk buhar makinesinin parcaları da var. Bu makinenin bir kısmı da Almanya' daymış ama iki grup bile tam bir makineyi tamamlayamıyormuş. Bizim hoca da üçüncü kısmı arıyordu bulamamıştır herhal :)

click click: Hatay'da Suriye'ye tüneller
Hatay'da da bu tarzda tüneller vardır. Hatta bu tünellerin kilometrelerce devam edip Suriye'ye çıktığı söylenir. Özellikle 70-80'li yıllarda bu tünelleri uyuşturucu kaçakçıları ve polis tarafından aranan kişiler kullanırmış. Hatta bir tünelin girişi dedemin evinin bahçesindeydi de, kapattırmıştı. Dedem küçükken girermiş bu tünellere. Tünellerde nufus cüzdanları ve konserve tenekeleri falan bulurmuş.

Genç Öncü: Fotoğrafları bile vardı
Ben de bu konuyu eskiden çıkan ve gizemli olaylarla ilgili olan "Fenomen" dergisinde okumuştum. Dergi bu söylentilere yer veriyordu. Hatta tünellerin girişi olduğu iddia edilen yerlerin fotoğraflarını basmıştı. Aslında bir araştırma yapılsa gerçekten böyle bir şey bulunabilir belki.

Baris Alkim: Amerikan Board School'lar birbirine bağlıymış
19. yüzyıl sonu-20. yüzyıl başında kurulan Amerikan Board School'ların arasında da benzeri geçitler mevcutmuş. Şimdiki Boğaziçi Üniversitesi Güney Kampüsü olan eski Robert College ile bir zamanların Arnavutköy Kız Koleji arasında da bu cinsten bir geçit varmış. Hatta 1992'de orta saha, çimenlik alana dönüştürülmek için kazıldığında tekrar keşfedilmiş ve kapattırılmış. Ben yurtta kalırken çok moda bir söylentiydi bu.

Osman Ersen Sümmeoğlu: Boğaziçi'nin tünelleri
Boğaziçi Üniversitesi'nin de Güney kampüsünün altında tüneller varmış ve bunların ucu Bebek'e kadar uzanıyormuş. Tüneller, 1. Dünya Savaşı zamanı işgalcilere yardım için kullanılıyormuş.

Ayca o: Sınav soruları tünelden kaçırılmış
Boğaziçi'ndeyken TK dersinde hocamız yeraltı tünelinden ve bunun sığınak olarak yapıldığından bahsetmişti. Hatta bir keresinde kız lisesine sınav sorularını kaçırmışlar. Tünelin girişinin IB'den olduğunu bile söyledi. Baya baya gerçek yani...

Burak Yekez: Yerebatan'daki ipucu
Diğer tünelleri bilmiyorum ama Yerebatan Sarnıcı'na gidip bakarsanız, sonuna doğru, asma iskelenin sola kıvrıldığı, Medusa kafalarının olduğu bir kısım var. Oraya merdivenlerden iniliyor. Merdivenlere gitmeden soldaki duvarın üzerine bakıldığında ise tavanla birleşmediği farkediliyor. Kimbilir, belki de bu duvar sonradan, tünelle ulaşımı gizlemek için yapılmıştır..

Özgecan Cesur: James Bond bile girdi tünellere
James Bond fanları hemen hatırlayacaktır. 007'mizin ikinci filmi "From Russia With Love"da Kapalıçarşı'nın altındaki tünelde acayip aksiyon yaşanıyordu. İngiliz ajanları daha önce Ruslar'ın toplantılar yaptığı odayı izlemek için periskop gibi bir şey koymuşlardı. 007, o periskopa ulaşmak için yeraltı tünellerinden kayıkla falan uzun bir yol katediyordu. Yani Kapalıçarşı'dan Beyoğlu'na uzun (!) bir yol.

ilker varna: Bozcaada'da da var
Bozcaada'ya ufakken gittiğimde görmüştüm. Bozcaadalı olanlar daha iyi bilir, adadaki kalenin giriş kapısının yan taraflarında tünel başlangıcı tarzı bir giriş vardı. Beni oraya götüren arkadaşlar, "Bu tünel gizli bi şekilde Çanakkale'ye bağlanıyor" demişti. Hatta bu tünele giren bi çocuğun delirdiğini anlatmışlardı. Bana hala saçma gibi geliyor ama bir yandan da insanın içine bir kurt düşmüyor değil.

calamita calamita: İtalyan Kız Orta'nın da altında var
Ortaokul ve lise yıllarımızda en çok konuşulan konulardan biri İstanbul'un altındaki tünellerdi. Çünkü bu tünellerin bir tanesi bizim okulun altındakiyle birleşiyordu. Hatta Galatasaray Lisesi'nin de altında bir tünel vardı. Ve hepsi birbirine bağlıydı. Soyunma odamızın hemen yanındaki kilitli kapı, ardında ne olduğunu merak ettiğimizden en ilgi çekici yerdi bizim için. Kapının aralığından bakınca derine doğru inen karanlık merdivenler görünürdü. Tünele giriş buradandı! Kapıyı hiç açık bulamadığımız için tünellere girmeyi deneyemedik. Hala içimde kalmıştır, o merdivenlerin sonu nereye gidiyordu?

selin seferoglu: Robert'te tünel olabilir mi?
Robert Koleji'ndeki Feyyaz Berker binasının arkasında bir galeri var. Girişi 3-4 metre görünüyor ama ben hep oranın bir tünel olduğunu düşünürdüm. Tarihi bir bina kalıntısı gibi duruyor. Şimdi restore ettiler mi bilmiyorum, ama 90'larda oraya öğrencilerin girmesi yasaktı. Ama Robert'ten Boğaziçi'ne kadar uzanan bir tünel olması çok mantıklı değil, aradaki vadiyi aşabileceklerini sanmıyorum. Zaten öyle bir tünelin marjinal faydası çok yüksek olmaz kanımca. Fakat her iki okuldan da denize inen dehlizler olması muhtemel.

Malik Schbaz: Dedemin evinin altı da tünel
Bu söylentilerin pek çoğu doğru, bir kısmını ben de gördüm. Osmanlı'dan kalma bir kervansaray yıkıntısı olan Yeşildirek Han'ın iç avlusundaki gecekonduların altında bir tünel var. Biliyorum, çünkü o gecekondulardan biri dedeme ait. Bu tünel, Yeşildirek Han'in altından Cağaloğlu İstanbul Erkek Lisesi güzergahını takip ederek, Yerebatan Sarnıcı'na kadar gidiyor.

Tahir KÖSE: Şahmaran
Türkan Şoray'ın Şahmaran adlı filmi bu tünellerde geçiyordu. 15 sene öncesine kadar İstanbul Beylikdüzü-Kavaklıköyü mevkiinde böyle bir tünel girişi vardı. Tünel girişi normal bir mağara ağzı gibi olmasına rağmen az içeri girildiğinde birden merdivenlerden içi su ile dolu olan bir galeriye geçiliyordu. O zamanlar içeri cesaret edip giremiyorduk. Şimdi burası apartman bloklarının altında kalmıştır. Benim asıl merak ettiğim ise, İstanbul'la ilgili en ince detaylarına kadar abuk subuk kitaplar yazılmasına rağmen niçin bu tünellerle ilgili bir dökümanın bulunmadığı.

gunbike dilman: İtalyan Kız Orta'daki tünelleri bulmuştuk
Beş yıl kadar İtalyan Kız Orta Okulu'nda okurken bahsi geçen tünellere benim gibi meraklı arkadaşlarla birlikte girmiştik. Sonu belli olmayan bir yerler bulmuştuk ama karanlık olduğundan kimse ilerleme cesareti gösterememişti.

# Paha biçilmez çamur

Caponlar zamanın Belediye Başkanı Bedrettin Dalan'a gelip “Bey'fendicim bizim için Haliç'i temizlemek çoook çok kolay. Bi aylık iş. He deyin, hemen başlayalım. Sizden bi kuruş da istemeyiz” teklifini yapmış. Ama karşılığında da “Haliç'in dibinden çıkan büttüün çamur bizim olacak, Caponya'ya götüreceğiz” demişler. Teklif çok cazip ama Dalan deyip geçme, akıllı adam, hemen atlar mı hiç öyle? “Siz bana 2 gün müsaade edin, biraz düşüneyim, sonra size kararımı bildiririm” demiş.

Abicim Dalan accayip pirelenmiş taabi. “Yahu bu işin içinde bi bit yeniği var. Elin Caponu napıcak bu balçığı?” diye diye kafayı sıyırmış. O ara nerden aklına geldiyse bizim Güzel Sanatlar'ı aramış. “Hocalara bi danışayım bakayım ne diy'cekler?” diye düşünmüş. Üstadım hocalar daha mevzuyu duyar duymaz, “Amman sayın Dalan hemmmen bu teklifi reddedin. Haliç'in dibindeki çamur dünyanın en değerli seramik çamurudur. Bunun 100 gramı havada karada enn az 10 bin dolar eder. Bu Caponlar sizi kazıklamaya çalışıyo” diye feryat etmiş. Dalan ertesi gün sınırdışı ettirmiş Capon grubu. Teresler avuçlarını yalaya yalaya binmişler uçağa. Valla bu Caponlardan korkulur abicim. Adamlar neyin hesabını yapıp gelmiş taa buralara... 

## Uzmanı 

Malum, İstanbul Büyükşehir Belediyesi Haliç'i temizliği için 1997'de ihale açtı. Bi Türk-Amerikan konsorsiyumunun kazandığı ihalede dipten çıkan 3 milyon metre küpe yakın değerli mi değerli “seramik çamuru” artık kullanılmayan taş ocaklarının açtığı oyukları doldurulmak için kullanıldı. Caponlar duysa kafayı yer herhalde. Gerçi biliyolardır belki de. Barış Manço kesin anlatmıştır… 

## Üyeler ne demiş?

ismail tökmeci: İzmir Körfezi'nin çamuru da değerli
Bir efsane olarak değil ama benzeri bir durum İzmir körfezi için mevcut. Doğruluğu bilinmemekle birlikte, Yüksel Çakmur zamanında gene Japon bilim adamları körfezi temizlemek için belediyeye teklif sunarlar. Ve aynı şekilde hiç bir ücret talep etmedikleri, sadece "içinden b.k da olsa, ne çıkarsa bizim olsun" gibisinden bir teklifle gelirler. Amma velakin bu sefer kaynağın kullanımı farklıdır. Birincisi, ordan çıkacak olan yosunların diş macunu hammaddesi olması, (bu düşünüldüğünde iğrenç ama sanırım doğru birşey) ikincisi de oraya verilen bir sürü endüstri atığından dolayı değerli metaller bulunması...

çok gerçekçi: Burdur gölünün dibi şekerkamışı tarlası
Benzer bir şey Burdur'da da var. Anlatacağım konu efsane değil. Çünkü bu gerçek. Burdur gölüne son kırkbeş yılda sürekli olarak atılan şeker fabrikası atıklarından dolayı bu gölün dibinde Brezilya'daki en kaliteli şeker kamışları kalitesinde yosunların türediği ortaya çıkmış. Konu, Devlet Planlama Teşkilatı'nın bu yıl ekim ayında yapılan toplantısında da tartışılmış (Biliyorum çünkü eniştemin amcaoğlu da bu toplantıda başmüşavir yardımcı vekili olarak yer almıştı.). Gölde SAT'a bağlı dalgıçlar tarafından yazın yapılan gizli araştırmalar sonucu dünya yıllık şeker üretiminin % 75'ine karşılık gelecek düzeyde şekerin, her yıl göl tabanından elde edilebileceği ortaya çıkmış. Yapılan bir diğer araştırma da Burdurlular'ın gölden tutup yedikleri balıklar yüzünden büyük oranda şeker hastalığına yakalandığı ortaya çıkmış. Ancak bu bilgiler, dış mihraklar gözönüne alınarak açıklanmıyormuş. (Yukarıdaki efsaneleri okuyunca ben de fark ettim. Demek ki Burdur gölü olayının da İzmir ve İstanbul gibi olmasını istemiyorlar.)

mgv veli: Burdur gölünde balık yok ki..
"Çok gerçekçi" rumuzuyla yazan arkadaş, fena sallamış. Burdur gölü kapalı havzada bi göl. Yani hiçbir şekilde akıntı yok. Kükürt oranı çok yüksek olduğu için içinde balık da yaşamıyor. Gölde yosundan başka hiçbir şey yok. Ayrıca şeker denilen bitki, havayla dehidrasyon halinde olması gerekir. Bir de gölün fabrika atıkları yüzünden yanına yaklaşılamayacak kadar kötü koktuğunu Burdur'da yaşayan herkes bilir.

kamil mingü: Bir uzman yorumu
Seramik eğitimi aldığım için biliyorum. Alüvyonlar seramik çamuru olarak değerlidir. Bunlar çömlekçilikte özellikle katkı maddesi olarak kullanılıyor. İnce taneli yapısı çamurun plastikliğini arttırıyor. İçerdiği zengin mineraller pişme sıcaklığını düşürüyor ve sonuçta daha sağlam bir yapı elde ediliyor. Ancak Haliç'ten çıkarılacak çamurun fahiş bir fiyatı asla ve de asla olamaz. Kaldı ki çok daha kıymetli kaolin (beyaz kil) yataklarında bile bu derece yüksek fiyat söz konusu değil.

# Haliç'in dibi altın dolu 

Bedrettin Dalan'ın Büyükşehir Belediyesi Başkanı olduğu zamanlar... Hani “Haliç'in suyu benim gözlerimin rengiyle aynı olacak” filan da demişti. İşte tam o sıralarda Caponlar Dalan'a gelip, “Bey'fendi bizim teknolojimizle Haliç'i temizlemek çocuk oyuncağı. Burayı 6 ayda temizleriz ama tek şartımız var: Haliç'in dibinden çıkan heeerşey bizim olacak” demiş. Taabi Dalan yılların kurdu, yutar mı hiç küçücük Capon'un cinliğini. “Olmaz” demiş, “Gidin kendinize başka bi aptal bulun!”

Neden? Çünkü Dalan da Caponlar gibi biliyomuş ki Haliç'in dibi silme, tonlarca altınla dolu. Zamanında Fatih İstanbul'u fethettiğinde bütün Bizanslılar altınlarını, “Türko'lara yedireceğime denize atarım daha iyi” diyerek Haliç'e sallamış. Osmanlı'dan kaçmaya çalışan o zamanın Bizans İmparatoru Justinyen'in gemisi de Haliç'ten çıkamadan batırılmış. Bizans sarayının büttüüün hazineleri denizin dibini boylamış. Yine Osmanlı zamanında seferden dönen bi'kaç kalyon da getirdikleri ganimetleri boşaltamadan batmışlar Haliç'te. Yağni yer gök altınmış dipte. Bu altınların şimdiki değeri de öyle böyle değil, bizim hazineyi yüze katlarmış. E altın bu, çamurun içinde de olsa paslanacak değil ya, hala ilk günkü değerindeymiş hepsi. 

## Uzmanı 

En meşhur şehir efsanemiz. Hatta bu terimin ne anlama geldiğini anlatmak için sıkça başvurduğum bi imdat çekici: “Hani Haliç'in dibi altınla doluymuş' filan diye geyikler var ya, hah, işte onlara Batı'da şehir efsanesi deniyo.”

Bilindiği üzere, İstanbul Büyükşehir Belediyesi Haliç'i temizlemek için 1997'de ihale açtı. Ama ne hikmetse ihaleyi tahmin edildiği gibi Japonlar değil, bi Türk-Amerikan konsorsiyumu kazandı. Dipten çıkan yaklaşık 3 milyon metre küp “çok değerli seramik çamuru” ise (Bakın bakalım: “Balçık değil; paha biçilmez çamur” efsanesi) kullanılmayan taş ocaklarının açtığı oyukları doldurmak için kullanıldı. Allahtan temizliği yapan şirketler arasında Türkler de vardı. Haliç'in altınlarının bi kısmını kurtardık en azından! 

## Üyeler ne demiş?

engin tamer: Halı seriyorlar
Kuyumcu atolyelerinin çıkan kanallar Haliç'le birleşiyor olabilir. Ama bu kanalların girişinde özel ızgaralar var. Izgaraların altında da özel halılar serili. Bu halılar altın tozlarını tutuyor. Yani hiçbir kuyumcu atölyesi atığını boşa akıtmıyor.

Kaan Batum: Rodos'taki altın heykel
Eskiden Rodos'un limanlarından birinde som altından bir denizkızı heykeli varmış. Çok ama çok değerliymiş. Roma İmparatorluğu Rodos'u ele geçirince bu heykeli yerinden sökmüşler. Bir gemiye atıp İstanbul'a getirmişler. Ama gemi Haliç'te batmış. Heykel hala Haliç'in dibinde yatıyormuş.

Serkan AYDIN: Haliç'e oluk oluk altın akıyor
Benim duyduğuma göre kuyumcu dükkanlarından çıkan atık kanalları Haliç'e boşalıyormuş. Kuyumcularda ortaya çıkan altın tozları bu yolla Haliç'e akıyormuş. Çemberlitaş'taki kuyumcular pasajında dükkanı olan bir arkadaşım bu bilgiyi onayladı. Hatta kuyumcuların çöplerini bir adam parayla satın alıyormuş. Bir de İstanbul kuşatıldığında, yaşayanlar malları düşmanın eline geçmesin diye kanallara boşaltmışlar. O kanallardan Haliç'e oluk oluk altın akmış zamanında. Yani Haliç'in dibi silme altın dolu.

Metin YILDIRIM: Altın Boynuz
Haliç'in eski adı "Golden Horn" yani "Altın Boynuz" anlamına geliyor. Bu ismin kaynağı, belki de içindeki altınlardır.