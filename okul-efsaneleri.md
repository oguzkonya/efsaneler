# Aynadaki ruj lekesi

Bir kız yurdunda kalan kızlar, artık temizlik görevlisine olan kıllıklarından mıdır yoksa nerden çıktığı belli olmayan bir yurt geleneğinden midir, her sabah dudaklarına ruj sürdükten sonra aynaya öperek iz bırakıyorlarmış.

Yurt müdürü ne yaptı ettiyse bu alışkanlığı ortadan kaldıramamış. Diğer yandan temizlik görevlileri de iyiden baş kaldırmaya başlamışlar. Sonunda müdürün aklına parlak bir fikir gelmiş. Hemmen bir duyuru yapıp, kızları toplantıya çağırmış. Neyse toplanmış bunlar. Müdür "Buyrun tuvalate" demiş. Düşmüş yola, şaşkın kızlar da peşlerinde, temizlik görevlisinin beklediği umumi tuvalete girmişler. Aynalarda sabahki ruj izleri hala duruyormuş.

Müdür "Arkadaşlar" demiş, "Bazılarınız dudaklarına ruj sürdükten sonra aynaları öperek çıkması güç izler bırakıyor. Temizlik görevlilerimiz bunları temizlerken zorlanıyor. Sizleri görevlimizin bu temizliği yaparken ne kadar zorlandığını bizzat görmeniz için topladım. Bakım ve görün". Sonra görevliye bir işaret çakmış. Bizimki gayet sakin bir şekilde tuvalet fırçasını almış, klozetteki suya daldırmış ve aynayı temizlemiş. O gün bu gündür o yurtta tuvaletlerde dudak izine bir daha rastlanmamış.

# Amman kürdana dikkat

Malumunuz Afrika'nın fakir ülkelerinde insanlar yokluk içinde yaşıyor. Öyleki oralarda bir dal kürdan bile çok değerliymiş. Kürdan ancak çok zenginlerin kullandığı lüks bir malmış.

Bundan 10 yıl kadar önce üniversitelerimize öğrenci değişimi, Birleşmiş Milletler bursuyla filan Afrika'nın çeşitli ülkelerinden bir çok öğrenci gelmiş. Yemekhanelerde her masada kürdan olduğunu gören bu öğrenciler, kendi ülkelerinde çok değerli olan kürdanları kullandıktan sonra tekrar kürdanlığa korlarmış. Bu söylenti o kadar yayılmış ki; o dönem yemekhanelerde kimse kürdan kullanmaz olmuş.

# Siz öpüşenler! Dışarı

Yıldız Teknik Üniversitesi Elektrik Mühendisliği'nin anfilerinin birinde hoca mıy mıy ders anlatıyormuş. En arkada bir çift dersten sıkıldıkları için kendilerinden geçmiş bir vaziyette öpüşüyolarmış. Ders sıkıcı, hoca mıy mıy olduğundan bütün anfi fısır fısır modda geyiğe sarmış. Özellikle öpüşen çiftin önündeki iki erkek öğrenci geyik muhabbetini iyice abartmış.

Hoca bu vaziyete 20 dakka kadar sabretmiş. O sırada gözü en arkada öpüşen çifte takılımış. Ders anlatmayı kesmiş ve izlemeye başlamış. Bütün sınıf susmuş. Ancak öpüşen çiftle önlerinde oturan iki çocuğun dünyadan haberi yokmuş. Dayanamamış yüksek sesle "Siz öpüşenler! Çıkın dışarı!" diye bağırmış. Öpüşen çiftin önündeki ikili muhabbete o kadar dalmışlar ki; hocanın sadece "Çıkın dışarı" dediğini duyabilmişler. Hemen ayağa kalkıp, daha öpüşen çift hazırlanıp ayağa kalkana kadar kapıyı açıp çıkmışlar. Onlar kapıdan çıkar çıkmaz anfi gülmekten yerlere yatmış.

Bu efsaneyi Yunus Tuna gönderdi. Sağolsun, varolsun :) 

# Bizim bir hoca vardı

Üniversitede Ferhat adlı bir hocamız vardı. Ağzınızla kuş tutsanız geçemezdiniz dersinden. Sınav sonuçları ortalaması her zaman 35,5 olurdu. Doğal olarak herkes nefret ederdi kendisinden. Anlatılanlara göre; bizden önceki dönemlerin birinde, tüm öğrencileri gibi dört asistanı da Ferhat hocadan nefret ediyormuş. Sınavın birinde bu dört kafadar, hoca sınıftan çıkınca tahtaya soruların yanıtlarını yazmış. Sınav sonuçları açıklandığında Ferhat Hoca'nın geleneksel sınıf ortalaması olan 35,5'un değişmemiş olduğu görülmüş.

Bu efsaneyi Makina Mühendisi gönderdi.

Bu olay bizim üniversitede Türkiye Ekonomisi dersinde olmuş. Hoca sınıfa girdiği halde sınıfın uğultusu bir türlü dinmiyormuş. İyi niyetli bir adam olduğundan, sınıf adamı takmamış. Hoca bir süre ayakta bekledikten sonra, tahtanın başına geçip hızla yazmaya başlamış. Tahtaya kocaman bir 1 rakamı çizmiş. "Bakın" demiş "Bu, kişiliktir. Hayatta sahip olabileceğiniz en değerli şey." Sonra 1'in yanına bir 0 koymuş.uyor: "Bu, başarıdır. Başarılı bir kişilik 1'i 10 yapar". Bir 0 daha koymuş. "Bu, tecrübedir. 10 iken 100 olursunuz". Sıfırları böyle uzatmış: Yetenek, disiplin, sevgi... Eklenen her yeni 0'ın kişiliği 10 kat zenginleştirdiğini söylemiş en sonunda. Sonra eline silgiyi alıp en baştaki 1'i silmiş. Geriye bir sürü sıfır kalmış. Hoca sert bir ifadeyle: "Kişiliğiniz yoksa, öbürleri hiçtir" diye bağırdığında sınıfta çıt çıkmıyormuş.

Bu efsaneyi Mehmet Ersan gönderdi. 

## Üyeler ne demiş?

Evrim Öztürk: 35,5'in önemi
Bu efsaneyi ben de duymuştum. Ancak hocanın 35,5 ortalama vermesinin nedeni koyu bir Karşıyaka taraftarı olmasıymış diye biliyorum. Bilen bilir; Karşıyakalılar kendilerini İzmir'den ayrı tuttuklarından plaka numaraları 35,5'miş.

Ferhat Cerit: Türkiye Ekonomisi hocası
Söz konusu olayla ilgili olarak Can Dündar Milliyet'teki köşesinde olayın Gazi Üniversitesi İİBF'de geçtiğini ve hocanın Başbakan Yardımcısı Devlet Bahçeli olduğunu yazmıştı.

# Sonsuzu istiyorsun

Türk matematik dünyasının değerli hocalarından biri olan Sabuncuoğlu'nu, özellikle üniversiteyi Ankara'da okuyanlar iyi bilir. Sabuncuoğlu, ilkelerinden taviz vermeyen sert bir hocadır. Öğrencilerinden biri Hoca'nın sınavından 59 almış. O okulda geçme notu 60 olduğundan, sadece 1 puana ihtiyacı varmış. Hocadan, o 1 puanı istemeye karar vermiş. Sabuncuoğlu'nun kapısını büyük bir saygıyla tıklatmış. İçeriden boğuk bir "Gir" sesi gelmiş. Kafasını odaya uzatmış. Hoca odada, saçı başı dağılmış, konsantre bir biçimde çalışıyormuş. Bizimki epey çekinerek, "Hocam, durumum böyleyken böyle, okulu bitirmem size bağlı" falan diye kekelemiş.

Hoca bizimkine şöyle bir bakmış. Matematikçi ya, odasında karatahta da eksik değil tabii. "Al şu tebeşiri. Bir sayı doğrusu çiz" demiş. Öğrenci şaşkın şaşkın çizmiş. "Şimdi bana 59 ve 60'ın yerini göster" demiş. Oğlan göstermiş. Hoca bu kez, "59 ile 60 arasında kaç sayı var oğlum?" diye sormuş. Bizimki, Sabuncuoğlu'nun, istediği o 1 puan için sözlü yaptığını sanıp heyecanlanmış. Düşünmüş taşınmış ve "Sonsuz, hocam" cevabını vermiş. Hoca gülümsemiş, "Afferin evladım, bildin" demiş. Bizimki de sevinmiş tabii. Ama Sabuncuoğlu, masasının başına dönerken "Gördüğün gibi; sen benden sonsuzu istiyorsun. Bunu sana kimse veremez" demiş.

## Üyeler ne demiş?

muRaT O.: Tanım kümesi
Öğrencinin cevabı pekala da "tanım kümesine göre değişir" olabilirdi. Tanım kümesini [0, 100] aralığındaki doğal sayılar şeklinde alırsak 59 ile 60 arasında da hiç sayı kalmazdı.

# ODTÜ efsaneleri

ODTÜ Matematik Bölümü'nün önünde kitaplarını eline almış, uzun boylu, soluk yüzlü bir kız heykeli vardır. ODTÜ'de anlatılana göre; bu kız gerçekten yaşamış. Normal şartlarda bitirmenin büyük başarı sayıldığı Matematik Bölümü'nü 3 senede kafayı sıyırmadan birincilikle bitirmiş. Ancak mezuniyet törenine gelirken trafik kazası geçirip ölmüş. Bunun üzerine Matematik Bölümü, kızın heykelini "örnek öğrenci" niyetine diktirmiş.

Bu efsaneyi Ozan Bolat gönderdi.

ODTÜ kampüsünün altı dev tüneller ağıyla çevriliymiş. Neden ve nasıl yapıldığı bilinmeyen bu tüneller, ODTÜ'ye ait olan Eymir Gölü'ne kadar uzanıyormuş (ki bu yaklaşık 20 kilometre oluyor). Öğrenciler tünelleri, 70-80'li yıllarda polis ve jandarmadan saklanmak için kullanıyormuş. Son yıllarda ise ODTÜ'nün çimleriyle yetinmeyen çiftler, bu tünellerde bir takım ihtiyaçlarını (!) karşılıyormuş.

Bu efsaneyi Ahmet Cihat Toker gönderdi.

ODTÜ yurtlarında yeni gelen öğrencilere şaka yapmak adettenmiş. En sık yapılan şaka ise şöyleymiş: Yurdun eskileri, yeni gelen öğrenciye uyku hapı içiriyormuş. Deliksiz uyuyan kurban, sabah kendisini pijamalarıyla rektörlüğün önünde buluyormuş.

Bu efsaneyi Ayca Erden gönderdi.

## Üyeler ne demiş?

teo tinçer: Söylenenlerin bir çoğu yanlış
1-Boğaziçi Üniversitesi 1870'lerde Robert College adıyla Amerikan misyonerleri tarafından kurulmuştur. 1973'te çıkan yasayla ismi Boğaziçi Üniversitesi olarak değiştirelerek devlet üniversitesi olmuştur. ABD,1980'e kadar ODTÜ'ye bilimsel yayın cihaz ve öğretim üyesi yardımı yapmıştır. Üniversitenin tüm binaları, alt yapısı devlet bütçesinden yapılmıştır. Tüm yatırım içinde ABD'nin maddi katkısı %10'u geçmemektedir. 2- Mimarlığın karşısındaki heykel 1981'de Amerikalı heykeltraş tarafından yapılmıştır. ATA yazısıyla hiç bir ilgisi yoktur. Bloklar kırmızı, sarı ve mor renklerine boyanmıştır. Bu renkler Türkiye'de en çok kullanılan renklerdir. Sonradan boyalar attığı için orjinal renkte bir daha boyanamamıştır. Bu açıklamalar heykelin altındaki plakette var. 3 -ODTÜ'nün mimarı Behruz Çinici'dir. Halen hayattadır. Okul planının Rusya'ya karşı doğrultulmuş bir tabanca olması, Amerika'nın bizden istediği 48 km karelik alan gibi bilgiler tamamen yanlıştır.

berna ilin: ODTÜ'nün mimarı
Ben ODTÜ'de Mimarlık bölümü öğrencisiyim. ODTÜ'nün mimari Behruz Çinici'dir. Okulun projesinin Ruslarla ya da Amerikalılarla hiçbir alakası yok. Ayrıca Mimarlik Fakultesi önündeki heykel yabancı bir heykeltraş tarafından yapılmış. Ama 10 Kasım'da ATA falan yazdığı yok.

mert mert: Beton kayık
ODTÜ'de Orada okuyan bir arkadaşım beni kampüste dolaştırırken İnşaat Mühendisliği binasının önünde duran betondan bir kayık göstermişti. Arkadaşımın anlattığına göre kayığı yıllar önce İnşaat Bölümü öğrencileri yapmış ve yüzdüğünü iddia etmişler. Tabi beton kayık suya atılıp denenmediği için bu iddia çürütülememiş.

enver ozakkas: Tüneller Ankara Fen Lisesi'ne uzanıyor
Ben Ankara Fen lisesi mezunu bir ODTÜ öğrencisiyim. Efsanede bahsi geçen tüneller, zamanında Amerika tarafından yapılan ısıtma sisteminin bir parçası. ODTÜ ormanlarının ilerisinde yer alan ve yine Amerikalılar tarafından yapılmış olan Ankara Fen Lisesi de eskiden bu tünneller yoluyla ısınırmış. Yani tünellerin ucu bu liseye kadar gidiyor. Ancak şu anda her iki okul da kalorifer sistemine geçmiş durumda. Tüneller de kesinlikle girilmez hale gelmiş, içleri fare dolu.

Keyser Soze: ABD'ye doğrultulmuş füze
Benim duyduğuma göre ise okulun planını ilk önce Rus mimarlar çizmiş. İlk plan ABD'ye doğrultulmuş bir füze biçimindeymiş. Daha sonra ODTÜ planına yeni eklemeler yapılacakken; eklemelerin planını, bu sefer ABD'li mimarlar yapmış. Bu plan, halihazında ODTÜ'nün Rusya'ya doğrultulmuş bir tabanca şeklinde olan planıdır.

erkan erbay: Ata yazar
Arkadaşlar ben ODTÜ'nün eski bir mezunuyum. Mimarlık anfisinin önündeki 3 demir çubuktan oluşan soyut anıt gerçekten de 10 Kasımlarda ATA yazar. Fakat bunu daha iyi anlayabilmek için yerden biraz yüksekte olmanız gereklidir. Deniz Gezmiş okulda saklandığı ve tüneller yoluyla kaçtığı doğrudur. O yıllarda okulda çalışan, yurtlardaki danışma görevlisi abilerimiz anlatmıştı.

erkan erbay: Halk mahkemesi
ODTÜ'deki en popüler şakalar çömezin dolabına esrar süsü verilmiş toz veya sol içerikli yasaklı yayınların konulması ve neticesinde sivil polisin odayı basması, ağa şakaları (anlayamadığım bu şaka % 90 tutardı) ve homoseksüel şakalarıdır. Ama gerçekten efsane gibi anlatılan (gerçekten yaşanmış) halk mahkemesi şakasıdır. Yeni gelen bir çömezi sağcı fikirlerinden dolayı yurdun 3. katında kurulan halk mahkemesinde yargılayıp ölüme mahkum ediyorlar. Zavallı çömez inanıyor ve can havliyle kendini 3. kattan aşağı atıyor. Buradan sonra hikaye iki farklı şekilde gelişir: Kimilerine göre çocuğun ayakları kırılır ve şakayı yapanlar DGM'lik olur. Kimilerine göre çocuğa bir şey olmaz ve çok yakındaki Jandarma karakoluna gider. Ama neticesinde şakayı yapanlar bu versiyonda da DGM'lik olmuştur.

ali aktan: Moskova'ya doğrultulan tabanca
ODTÜ'nün planı Amerikalı mimarlar tarafindan çizilmiş. Adamların yaptığı plan, şekil olarak 14'lü tabancaya benziyor. Silahın namlusu kuzeye yönelmiş. Anlatılanlara göre; Amerikalı'lar kendi kültürlerini ve ideolojilerini yaymak için kurdurttukları ODTÜ'yü, temsili olarak bir silah gibi Moskova'ya çevirmişler. Bu tabancanın tetik kısmı ise ODTÜ stadyumudur. Ama öğrenciler stadyumun merdivenlerine büyük harflerle Devrim yazmışlar. Bir de kapalı spor salonunun tavanı 6 tane gemi şeklindedir. Amerikalı mimarların bu şekli verirken Soğuk Savaş sırasında batan 6 Amerikan kruvazörünü temsil ettikleri söylenir.

seyfi dalmaz: Devrim yazısı silinmiyor
ODTÜ stadyumunun tribün merdivenlerinde boydan boya "Devrim" yazıyor. Okulda anlatılana göre; bu yazı, 80 öncesi kimya mühendisliğinde okuyan çocukların hazırladığı "özel" bir boyayla yazılmış. Yönetim tarafından defalarca üzeri boyanan, silinen, kazınan bu yazı bir türlü silinmiyor. Özellikle yağmur yağınca neredeyse yeni yazılmış kadar net okunuyor. Denilene göre; bu boyanın formülünü sadece bu boyayı hazırlayan öğrenciler biliyormuş.

Demir Demirhan: Ateşle yakılan yazı
ODTÜ stadyumundaki Devrim yazısının nasıl yazıldığı konusunda bir sürü efsane var. Bir anlatıma göre; bu yazıyı yakanlar, yazıyı yazdıktan sonra boyayı ateşe vermişler. Boya sabaha kadar cayır cayır yanmış. Ve Devrim yazısı adeta taşlara nakşedilmiş. Bir de yazı çok düzgündür. Bunu da şöyle becermişler: stadyumun tam karşısındaki spor salonunun damına çıkan öğrenciler, dürbün ve inşaat bölümünde kullanılan ölçüm aletlerinin yardımıyla, yazıyı yazanlara rehberlik etmiş. Böylece o kadar büyük bir yazı stadyum merdivenlerine düzgün bir biçimde yazılabilmiş.

Edip Ragıp: Pankart atölyesi
Bi de ODTÜ yurtları içinde Birinci Yurt'un yeri bir başkadır. En eski erkek yurdu olan bu bina da bir dönem Deniz Gezmiş'in kaldığı, hatta jandarma baskını sırasında, Birinci Yurt'un altındaki dehlizlerden kaçtığı söylenir. Güya 80 öncesi, öğrenciler, bu yurtta seri pankart üretim atölyesi kurmuşlar. Bir ekip tepegöze standart sloganlardan oluşan astatlar koyup duvara yansıtıyor, büyük kalıplar çıkarıyomuş. Bir diğer ekip, bunları yine duvarlara asılmış bezlerin üstüne yapıştırıyormuş. En son ekip de hızla boyuyormuş. Mesela bir telefon geliyormuş, "Falan pankartlardan 50 tane yollayın" deniyormuş. Birinci Yurt atölyesi cart bi saatte teslim ediyormuş pankartları.

Efsane Koray: Ata yazan anıt
Mimarlık anfisinin hizasında değişik açılarla, yataya yakın yerleştirilmiş üç büyük demir bloktan oluşan soyut bir anıt var. Güya bu üç blok öyle açılarla yerleştirilmiş ki; her 10 Kasım günü saat 9'u 10 geçe blokların gölgesi yere "ATA" yazıyormuş. 10 Kasım günleri çok kişi beklemiştir o anıtın altında, ben de dahil. Ama kimsenin bu yazıyı gördüğünü duymadım.

Gece Kartalı: Plaketi tek eliyle sökmüş
Bunu bizim yurdun kantincisi anlatmıştı. Vakti zamanında 3. yurdun yataklarını, Sabancı bağış olarak vermiş. Yurt yönetimi de teşekkür babından yurdun dış duvarına kocaman bir şükran plaketi asmış. Deniz Gezmiş bi gün yurttaki odasına giderken bu plaketi görmüş. Çok sinirlenmiş tabii; tek eliyle tuttuğu gibi plaketi söküvermiş yerinden. Bu olayı gören binlerce öğrenci, yurt pencerelerine çıkıp çılgınlar gibi alkış tutmuş.

Mehmet Uzel: ODTÜ'den sonra Boğaziçi
ODTÜ hakikatten de Rusya'ya doğrultulmuş bir tabanca şeklindedir. Duyduğuma göre; Amerikalılar vakti zamanında Ortadoğudaki Amerikan Müttefiki ülkelerden birine şahane bir üniversite inşa etmek istemişler. Elemelerde Türkiye ve İsrail finale kalmış. Sonuçta Türkiye'de karar kılınmış. Amerikalılar, Türkiye'den 28 kilometrekarelik bir toprak istemişler. Türkiye de Ankara'da bugünkü ODTÜ arazisini vermiş. Amerikalılar da buraya gerçekten de örnek gösterilebilecek bir üniversite dikerler. Üstelik ilk yıllarda üniversiteye acaip derecede para akıtırlar. Fakat daha sonra burda komünistlerin türemesi ve bunlarında okula gelen Amerikan büyükelçisinin arabasını yakmaları üzerine, buraya yapılan yardımı iyice kısarlar. Sonra Boğaziçi'ni kurdurturlar.

# Dehşet Neşet

İzmir'in ünlü hocalarından Fizikçi Dehşet Neşet, sınavlarda sorduğu garip sorularla efsaneleşmiştir. Neşet Bey bi keresinde sınavda, karmaşık bir makara sistemi sormuş ve öğrencilerden sistemin dengede durup durmadığını belirlemelerini istemiş. Öğrenciler kağıtlarını formüllerle, rakamlarla doldurmuş. Ancak hepsi sıfır almış. Dehşet, "Doğru cevap 'makara yere düşer' olacaktı" demiş. Meğer çizimdeki makara tavana bağlı değilmiş.

Dehşet Neşet müthiş bi Fenerbahçe fanatiğiymiş. Bi sınavda da, Galatasaray-Fenerbahçe maçıyla ilgili bi soru sormuş ve Fenerbahçe ceza sahası civarından atılan bir şutla ilgili; vuruş açısı, topa vuruş hızı, kalecinin yeri ve yapabileceği haraketler gibi bilgileri vermiş. Soru, bu topun gol olup olmayacağıymış. Öğrenciler yine uğraşmışlar soruyu çözmek için. Ama yine hepsi sıfır almış. Sorunun yanıtı şöyleymiş: "Rüştü ordan gol yemez!"

Dehşet'in bir de, kendinden 1 saniye sonra gelenlerden dahi geç kağıdı istemek gibi katı bi prensibi varmış. O lisesinin müdür yardımcısı da sertliğiyle efsaneleşmiş bi hocaymış. Geç kağıdı almak için gidenler genelde sopa yiyip çıkarmış. Bir gün bi öğrenci Dehşet Neşet'in dersine geç kalmış. Sınıfın bulunduğu koridora girince Dehşet'in sınıfa doğru geldiğini görmüş. Hemen koşmaya başlamış. Bi bakmış Neşet Hoca da depar atıyor. Yarışı Dehşet kazanmış ve "Git geç kağıdı al!" demiş.

Bu efsaneyi Egemen Seven gönderdi. Sağolsun, varolsun :) 

## Üyeler ne demiş?

Gul Yanmaz: Dehşet'tin dehşet sorusu
Dehşet Hoca hakkında burada anlatılanlar kesinlikle doğrudur. Neşet lakabıyla o kadar özdeşleşmiş bir insandır ki; çok az kişi onun soyadının ne olduğunu bilir. Ben hem ortaokulda hem lisede fizik dersini Neşet'ten alma şanssızlığına uğramış az sayıda insandan biriyim. Bir sınavda Kepler yasalarıyla ilgili bir soru sormuştu. Sınıfta bir tek baya inek bir arkadaş bu soruyu bilebilmişti. Bu sınavdan tek sıfır alan da o oldu. Çünkü o sorunun cevabı "Daha o dersi işlemedik hocam" olacaktı.

Mehmet Kaya: Yaşayan efsane
Dehşet Neşet'in eski bir öğrencisi olarak, onu efsane olarak lanse etmenizi şiddetle kınıyorum. O, olsa olsa "Yaşayan efsane" olarak nitelendirilebilir. Kendisi ayrıca sıkı bir Clint Eastwood hayranıdır. Tahtada elinde tebeşir, fukara İngilizcesi'yle birtakım garip hareketler eşliğinde "this is this, this goes this" diye ders anlatması hala kulaklarımda çınlıyor. Evrensel çekim konusunun ardından yaptığı sınavda, bir gezegenin dünyaya olan uzaklığını milimetre cinsinden sormuştu. Sorunun verileri de kilometre, feet, inch gibi aklına nasıl eserse öyle vermişti. Çevirmeleri yapacağız diye kafayı sıyırmıştık. Yanıt tabii ki "Bu verilerle bu soru çözülemez" gibi dehşetengiz bir şeydi.

SERTAN ERGUR: Psikopat Neşet
Bir gün öğlen teneffüsünde G Blok'un önünde yemek yiyodum. Dehşet Neşet, 5 Mat B sınıfından çıktı ve beni göstererek, "Gel bakiyim buraya" dedi. Çekinerek yanına gittim. Elimde de tost ve kola vardi. Neşet Hoca, 5 Mat B sınıfını o öğlen cezalandırıp öğle teneffüsüne çıkarmamıştı. Bana, "Ye lan o tostu sınıfın önünde" dedi. Tostu 45 kişinin önünde yemeye başladım. Dehşet Neşet bir yandan da, "İç, kolayı da iç" diyodu. Ama esas olay sonraki cümlede patladı: "Ağzını da şapırdat lan, canlari çeksin!"

Seçil Totan: Pastadan köprü
Dehşet Neşet orta 2 ve orta 3'de fizik dersimize girmişti. Okul nöbetçisi onun dersinde sınıfa girmeye görsün, tahtadaki fizik problemini ona çözdürürdü. Çocukcağız konuyu bilmediği için çözemezdi. Dehşet'in gazabına uğrayıp genelde ağlayarak sınıftan kaçardı. Ağlattığı öğrencilerin arkasından da "Sümüklüüüü!" diye bağırırdı. Bir de sorduğu soruya doğru cevap veremeyen öğrenciye "Eylül'de gel!" şarkısınının nakaratını söylerdi. Bir keresinde, dönem ödevi olarak tahtadan köprü yapmamızı istemişti. Hepimiz tahtadan köprü yaptık. Ancak annesi yemek öğretmeni olan bir arkadaşımızla ailesi zengin bir diğer arkadaşımızdan pastadan bir köprü yaptırmalarını istemişti. Ödev teslim günü pastalardan birini öğretmenler odasına gönderdi, diğerini ise bizler afiyetle yemiştik.

Gunsil Tokcan: Dehşet'in kravatı
Dehşet Neşet'in kulak çekiş stili de ilginçti. Elleri kirlenmesin diye, öğrencinin kravatıyla çocuğun kulağını tutar, öyle çekerdi.

Hakan Gokalp: Bu soru çözülmez
Ben lise 1'deyken Dehşet Neşet bizim fizik hocamızdı. Bir sınavda sorduğu sorunun cevabı "bu soru çözülemez" olduğu için sonraki sınavda çözemediğim sorulara "bu soru çözülemez" cevabını yazmıştım. E, haliyle fizikten geçebilmek için öbür sömestr bayaa bir çaba sarfetmem gerekmişti. Vektörlerle ilgili bir şeyleri anlatırken sarfettigi "a kar vit di zpidoff dördi kilomaytir peravir iz goink du fuaaaaaaaaaaaaaar" (a car with the speed of thirty km/h is going to fuar) (İzmir fuarı) cümlesi hala kulaklarimda yankılanıyor.

Orcun Ozelmas: Dehşet'in diğer sorusu
Anlatılanlar doğrudur. Dehşet Neşet'in sorduğu ilginç bir soru daha var: Örümceğin biri arabanın ön camına ağ yapar. Bu ağa bir sinek takılır ve örümcek tarafından yenir. Dehşet, ağın gerilme kat sayıları, sineğin öz kütlesi, ağırlığı ve sindirim sonrası kaybolan kütle gibi değerleri verir ve öğrencilerden ağın gerilme eğrisini bulmalarını ister. Sorunun yanıtı x= 0 (Örümcek cama ağ yapmaz)'dır.

Alp KAYIRAN: Dehşet teknik direktör olursa
Dehşet Neşet, öğle tatilinde futbol oynayanları seyrediyormuş. Kalecilerden birine kızmış, kulağından yakalayıp bir kenara çekmiş. Maç yapanlar Dehşet'ten korktukları için maçı kesememiş, kalecisi olmayan takım 4 gol yemiş. Bir de hocamız Fenerbahçe'nin ancak kendisi takımın teknik direktörü olduğu zaman şampiyon olabileceğini iddia ederdi. Takıma uygulayacağı müthiş taktiğin devre arası kötü oynayanları odunla dövmek olduğunu söylerdi.

Serkan Gazel: Dehşet'in görünmeyen yazısı
Dehşet Neşet'in öğrencisi olduğum yıllarda kara tahta - tebeşirden cam gibi tahtalar ve marker diye tabir ettiğimiz mürekkepli kalemlere geçilmişti. Sınıfta da her gün kalemlerin mürekkepleri ile ilgilenmesi gereken bir öğrenci vardı. Neşet Hocanın dersi olduğu bir gün görevli zat-ı muhterem kalemleri doldurmayı unutmuş. Neşet Hoca tahtaya yazmaya başladı ama kalemin boş olduğunu görünce durdu. Sınıfta bir ölüm sessizliği oldu. Biz tam kalemleri doldurmakla görevli arkadaş için fatiha filan okumaya hazırlanıyorduk ki, Neşet Hoca yazmaya devam etti. Adam boş kalemle tahtaya görünmeyen yazılar yazdı. "Bakın buraları iyi not edin", "şekilde de görüldüğü gibi" gibi repliklerle şovunu süsledi. Hatta ara sıra bizden birini çağırıp boş tahtayı sildirdi. "Şurayı iyi temizle" filan dedi. Gülemiyorduk doğal olarak. O gün anlattığı ve bizim göremediğimiz yazılardan bayaa bi soru sormuştu.

Alp KAYIRAN: Balıklar neden aptaldır?
Dehşet Neşet'in bence en gırgır sınav sorusu "Balıklar neden aptaldır"dı. Dehşet'e göre bu sorunun doğru yanıtı şu olacakmış: Balıklar suyun içinden baktıklarından balıkçılar uzakta görünür. Balıkçı nasıl olsa uzakta diye rahat rahat dolanırken ağa yakalanırlar.

Umut Özdemir: Dehşet'in garip huyları
1- Sözlülerede asla soru sormaz, isimleri okur, öğrencilerin yüzlerine bakarak not verirdi. 2- Lisede henüz tebeşir kullanılırken, silgi sorunu yaşanırdı. Eğer o ders tahtanın silgisi yoksa, tahta dolduğunda sanki temizlenmiş gibi yazıların üzerini yeniden yazardı veya sınıf nöbetçisine tahtayı nöbetçinin ceketiyle sildirirdi. 3- Eğer bir cümle yazıyorsa ve tahtanın boyu o cümleyi tamamlamaya yetmezse duvara yazmaya devam ederdi. 4- Fenerbahçe'nin yenildiği haftanın ilk günü okula gelmezdi.

Berker Kilinc: In Torki diziplin iz veri importinıt
Ben 89 mezunuyum. Orta ikideyken sınıfımıza bir yıllığına Amerika'dan bir arakadaşımız gelmişti. Amerika'da büyüdüğü için Türkçesi bozuktu. Birgün bu arkadaşımız Dehşet'e "Sayın hocam" diye hitap edeceğine karıştırıp "Hocacığım" demişti. Dehşet muhteşem İngilizcesiyle "In Torki, diziplin iz veri importinıt" diyip bu çocuğun kulağını (tabii kravatıyla ) çekmiş ve ceza olarak "Eylül de gel" şarkısını ezberlerleme ödevi vermişti.

Onur Altintas: Yazılı sonucu
Dehşet'in yaptığı yazılıların birinde, bizim sınıftan bir kişi kök üç, bir kişi de kök iki almıştı.

Leon Telyaz: Kar yağarsa
Lise yılları boyunca Neşet Hoca'nın bir öğrencisi olarak anlatılanların tümünü doğruluyorum. Dehşet Neşet'in dersleri her zaman atraksyon dolu geçerdi. Bütün öğrencileri sınıfın en arkasına toplayıp tahtaya karınca duası gibi mini minnacık yazarak ders anlatırdı. Ders sonunda da "haftaya bu anlattıklarımdan sınav olacaksınız" der ve tahtayı sildirirdi. Derste bir tek kelime not alamayan bizler diğer haftayı merakla beklerdik. Bir de her ders yılı başında "Bu yıl kar yağarsa hepinizi fizikten geçiricem" derdi. Ama benim lise yıllarımda İzmir'e hiç kar yağmadı.

Gözde KAVALCI: Tren, örümcek ve Dehşet
Neşet'ten "Dehşet" bir soru daha: Bir tren ...m/s hızla gidiyor. Bu sırada bir örümcek ...m/s hızla trenin camına tırmanıyor. Aynı zamanda hızı ... m/s olan yağmur damlası trenin camına kaç derecelik bir acıyla gelmelidir ki; örümceğe göre hızı ...m/s olsun? Buyrun burdan yakın.

Umut Korkmaz: Yangın kolunda integral sözlüsü
Ben Almanca bölümünde okuyordum ama iki sene eğitsel kollarda Dehşet Neşet bizim kollara gelmişti. Lise 2'de Yangın kolunda iken Dehşet, kendi öğrencisi olan Lise Son'lara integral soruları soruyordu. Bu arada sınıfa Orta 1'lerden nöbetçi bir çocuk geldi. Dehşet Neşet çocuğu yaklaşık 5 dakika kaale almadan beklettikten sonra (sınıfa giren nöbetçilerle hiç muhatap olmazdı nöbetçi bir süre bekler sonra sıkılıp dışarı çıkardı) çocuğa integral sorusu sordu. Çocuk tabii ki bilemedi. Dehşet çocuğa " Lise sona gelince bana hatırlat sana sıfır veriyim" dedi.

irfan bekleyen: Dehşet'ten hayat bilgisi
Dersin konusu elektriksel yüklerdi ve Dehşet sözlü yapıyordu. Tahtaya kimi kaldırsa problemi sorup, hemen akabinde "Nasılsa bilemeyeceksin. Otur yerine" diyordu. Sıra sınıfımızdaki okul ikincisi arkadaşa geldi. (Bu arkadaş bir yıl sonra ÖSS-ÖYS'de Türkiye ikincisi oldu.) Arkadaş rahat, Dehşet ne sorsa bilecek durumda. Ama Dehşet Neşet'in sorusu şuydu "Bir salata tarifi ver bakalım". Tabii arkadaşımız ve bütün sınıf şoka girdi. Dehşet gayet sakin bir şekilde ünlü açıklamasını yaptı: "Arkadaşlar iyi salata yapmak, iyi fizik bilmekten daha yararlıdır".

# Pencereyi açarım

İstanbul Üniversitesi'nde bi fizik profesörü, final sınavında öğrencileri tek tek odasına alıyomuş ve 100 puan değerinde bi soru soruyomuş: "Otobüstesiniz, içerisi inanılmaz sıcak. N'aparsınız?" Odaya giren öğrencilerin hepsi, "Pencereyi açarım hocam" diyomuş. Kıl hoca bunun üzerine, "Peki o zaman; pencereden giren havanın hızı nedir?" diye soruyomuş. Soruyu duyan öğrenciler de apışıp kalıyomuş. Gak, guk... Şudur, budur, ama yok. Haliyle hepsi odadan bi karış suratla çıkıyomuş.

Sıra dersi üstten alan bi öğrenciye gelmiş. Bu çocuk da, artık o sene okulu bitirmeyi kafasına koymuşmuş. Hoca yine aynı soruyu sormuş: "Otobüstesin ve içerisi feci sıcak. N'aparsın?" Bizimki başlamış saymaya. "Kazağımı çıkarırım, gömleğimi çıkarırım, fanilamı çıkarırım." Hoca bıyık altından gülerek sürekli, "Başka, başka?" diyomuş. "Gazeteyle kendimi yellerim, başıma su dökerim..." Hoca hala, "Başka başka" deyince çocukcağız artık dayanamamış, "Hocam, okulu bitirmem lazım, afedersiniz, anamı s...niz o pencereyi açmam!" demiş.

Bu efsaneyi Ahmet Kizar gönderdi. Sağolsun, varolsun :) 

# Anaaa, o neee?

Tıp fakültelerinde kadavrayla ilgili sürü sepet efsane anlatılır. Bu da onlardan biri: Olay güzide bi tıbbiyemizde geçiyo. Kadavralar, "formaldehit" denen bir madde içinde durduklarından şekilleri pek bozulmaz. Daha doğrusu çürümezler diyelim.

Fakültemizin fırlama elemanlarından biri erkek kadavranın "normal üstü" sayılabilecek cinsel organını kimse görmeden kesmiş ve eve götürmüş. Organa balmumuyla dik bi şekil vererek dibine uzuunca bi ip bağlamış. Ertesi gün okula giderken de pantolonunun bi cebini delmiş ve kadavradan kestiği organı paçasından aşağı sarkıtmış.

İpin ucu, cebindeki elindeymiş taabi. Başlangıçta da organ görünmez halde, pantolonun içindeymiş. Fırlama tıbbiyeli, toplu taşıma araçlarından birine binmiş ve ipi yavaş yavaş gevşetmiş. Artık paçasından sarkmış, etrafı merakla seyreden bi organa sahipmiş arkadaşımız. Tam karşısında oturan teyze hayretler içinde gözlerini kocaman kocaman açmış haldeyken bizimki aşağıya bakarak söylenmiş: "Hey Allaaam, çabuk gir içeri bakiyim. Yine mi çıktın dışarı a afacan!"

Bu efsaneyi Özgür Özdilsiz gönderdi. Sağolsun, varolsun :) 

## Üyeler ne demiş?

Mehmet Avci: Kadavranın makatı
Ben de buna benzer bir hikaye duymuştum. Olay bir tıp fakültesinin anatomi dersinde geçiyo. Okulun en iyi hocası, anatomi dersine ilk kez giren öğrencilerine; "Tıpta iki önemli şey vardır" demiş, "İlki, hiç bi şeyden iğrenmeyeceksiniz!" Bunu söyledikten sonra işaret parmağını önündeki kadavranın makatına sokmuş, şööyle bir karıştırıp çıkarttığı parmağını hop diye ağzına sokmuş ve "cork cork" şeklinde emmiş. Ardından öğrencilerden de aynısını yapmalarını istemiş. Genç tıp öğrencileri, kızara bozara aynı şeyi teker teker yapmışlar. Sonra hoca öğrencilerine dönüp; "İkinci önemli şey ise çok dikkatli olmaktır" demiş ve eklemiş, "Mesela ben demin hastanın makatına işaret parmağımı soktum ama orta parmağımı emdim!" Hoca bunu söyler söylemez öğrencilerin yarısı kusmaya başlamış...

# Tebeşir kıtlığı

ODTÜ'nün büyük anfilerinden birinde, tarih dersinde yaşanmış bu olay. Ders hem çok sıkıcı, hem de aksi gibi sabahın köründeymiş. Öğrencilerin çoğu ama vur patlasın çal oynasın olayı, ama ders, yani bi şekilde geceden kalmaymış. Arka sıralara kapağı atmış öğrencilerden biri bayağı bayağı uyuklamaya başlamış. Hoca çocuğu görmüş ama ses çıkarmamış. Bu profesör de her söylediğini tahtaya yazan bi adammış. Dersin ortalarında tebeşir bitince, uyuklayan öğrenciyi gözüne kestirmiş. Hani bi işe yarasın bari hesabı, çocuğa, "Evladım... Evet sen, sen. Tebeşir bitti. Hadi yan sınıftan bi'kaç tebeşir al da gel bi zahmet" demiş. Çocuk uyku salaklığıyla yerinden fırlayıp hocanın yanındaki kapıdan dışarı çıkmış.

Çocuk o mahmur haliyle anfinin orta kapısını geçip arka kapısına gelmiş ve kapıyı tıklayıp kafasını uzatmış, "Hocam fazla tebeşir var mı acaba? Bizde bitti de" demiş. Adamcağız zaten yaşlı, emekliliğim gelse de köşeme çekilip bi kaç kitap yazsam diyen bi tip, ner'den tanıycak çocuğu. "Yok evladım. Bizde de bitti. Az önce bi arkadaşı alsın diye gönderdik" demiş. Çocuk da "Peki hocam" diyerek dışarı çıkmış. Yine orta kapıyı geçip ön kapıdan sınıfa girmiş. Profesöre, "Hocam yan sınıfta da tebeşir kalmamış" demiş. Hoca da "Yaa? Ne bu tebeşir kıtlığı böyle? Allah Allah" diye başını sallayıp, "Peki, yine de sağol evladım" demiş. Çocuk uykulu gözlerle yerine oturmuş.

Sınıfta uykusunu almış bi kaç kişi hariç kimse anlamamış mevzuyu. Hoca derse tahtaya yazmadan devam etmiş...

Bu efsaneyi Serkan Yıldız gönderdi. Sağolsun, varolsun :)

## Üyeler ne demiş?

gulsah akkoyun: U3'ün mimarisi
Bu, ODTÜ'de en sık anlatılan hikayelerden biridir. Ben de bir ODTÜ'lü olduğum için; olay, zihnimde çok rahat canlanıyor. Ama okulu bilmeyenler için biraz zor. Bu nedenle anfinin şeklini biraz tarif etmekte fayda var. Olay, Fizik Bölümü'nde 'Üçlü anfi' denilen yerde geçiyor. Söz konusu anfi ise üç büyük anfinin oluşturduğu dairenin bir kısmını kaplayan U3 anfisi. Ögrenci, uyku mahmurluğuyla anfinin bir kapısından çıkıp, diğer anfilerin önünden geçiyor. Böylece daire boyunca ilerleyip U3'ün diğer kapısından giriyor. Yani ön ve arka kapıları, geniş ve yayvan bir U harfinin iki yanında diye düşünün. Böylece hikayenin gerçekten ne kadar eğlenceli olduğunu farkedeceksiniz.

meriç ovacık: Bu olay yaşandı!
Anlatılan olay ODTÜ'nün 3'lü anfi dediğimiz binasında gerçekleşmiştir. Sınıf oldukça büyük ve de yüksek olduğu için gerçekten sınıfın arkasından öğretmeni seçmek pek kolay olmaz. Olayın aslında şöyle gelişiyor: Çocuk sınıftan çıkıyor. Sonra bi kat aşağı inip ordaki bir kapıyı çalıyor. Tesadüfe bakın ki kendi sınıfı :) Ama olayın mimari kısmı doğru. Sınıfın alt kapısı ve üst kapısı farklı katlarda.

# Menemeni severim

Ankara'da Hacettepe Tıp'ta okuyan üç fırlama öğrenci sabahtan biberli, domatesli, bol yumurtalı bi menemen yapıp bunu siyah bi poşetin içine dökmüşler. Bakkaldan iki de ekmek alıp durağa gitmişler. Sabah saatleri, bindikleri otobüs epey bi kalabalıkmış. Bunlar yolcuları ite kaka arka tarafa geçmişler.

Bi'kaç durak sonra içlerinden biri yüksek sesle, "Allaaah, bu otobüs amma sallıyo yaa. Ben fena oldum. Çıkartıcam galiba" demiş. Öbür çocuklardan biri, ondan daha da yüksek bi sesle, "Amman ortalığı batırmayalım, bende poşet var" deyip cebinden menemenli torbayı çıkarmış. Midesi kötü olan çocuk "Ööörrgghh, aaargghh!" diye abartılı efektlerle poşete güya kusmuş. Zaten bu seslerden millet epey rahatsız olmuş, kadınlardan bi'kaçı hafiften öğürmeye filan başlamış.

Çocuklardan o ana kadar hiç konuşmayanı,"Bakayım mı ne çıkardın yaa? Accayip karnım acıktı valla" demiş ve poşeti evirip çevirip milletin içindekileri görmesini sağlamış. "Amma güzel görünüyo be! Ne yemiştin lan böyle sabah sabah?" deyip cebinden bi kaşık çıkararak menemeni yemeye başlamış. Diğer iki çocuk da "Dur oğlum bizde ekmek vardı" diyerek ekmekleri çıkarmışlar ve üçü birden, torbadaki kusmuğa ekmek banarak yemeye başlamış. Efsaneye göre bu sırada yolculardan çoğu şarıl şarıl kusuyomuş. Bir sonraki durakta da otobüste, şaşkın şaşkın bakınan şoförle bizimkiler hariç, bi kişi bile kalmamış.

Bu efsaneyi Fade Warrior gönderdi. Sağolsun, varolsun. 

## Üyeler ne demiş?

önder yüksel: Dolmuşta olmuş
Bu olay benim duyduğum kadarıyla Ankara'da Or-An sitesi-Kızılay dolmuş hattında olmuş. Ben çocukların, şoförden okkalı bir dayak yediğini duymuştum.

tolga güçlü: Tivoli Burger'de yapmıştık
Biz bu olayı 3 arkadaş, sanırım 1989 senesinde filan, Ankara Tunalı Hilmi'de (o zamanlar hafta sonları trafiğe kapanırdı cadde) Tivoli Burger'de yapmıştık. Birçok insan kendini dışarıya zor atmıştı. Ne günlerdi beee :)

mutlu yesil: Erdil Yaşaroğlu çizmişti
Ben bu menemen hikayesini Leman dergisinde Erdil Yaşaroğlu'nun köşesinde yayınlanan "Geçmiş Zaman Oyunları"nda okumuştum. Yeniden gündeme gelmesi çok güzel, çünkü hakikaten eğlenceli bir hikaye.

# Makattaki ağrı

Amerika'ya üniversite eğitimi görmeye giden gençlerimizden biri makatındaki ağrılar nedeniyle kampüs doktoruna başvurmuş. Doktor kısa bi muayeneden sonra, "Korkulacak bi'şey yok. Anüs bölgesinde bi'takım çatlamalar olmuş, bu gaylerin ortak derdidir" demiş. Bizimki şaşırmış bu açıklama üzerine taabi, "Aman doktor bey, ne gayi? Ben gay felan değilim. Hayatımda da anal ilişkiye girmedim" diyerek Türk'e yakışan bi şekilde karşılamış bu saldırıyı.

Doktor babacan bi adammış. Bütün iyiniyetiyle, "Yavrucuğum bunun utanılacak bi yanı yok. İstersen seni psikiyatri servisine sevk edeyim. Durumunu doğal karşılamana yardımcı olurlar" demiş. Çocuk kafası karışık bi halde, hiç bi'şey söylemeden ayrılmış doktorun yanından.

Gece olmuş, uyumaya çalışmış ama kafasında hep aynı soru: "Nası olur? Nası olur?" Bu arada odanın ışıkları yanmış, oda arkadaşı gelmiş. Türk öğrenci, zaten canı sıkkın ya, "Nasılsın, ne var-ne yok" muhabbetine girmek istemediğinden uyuyo numarası yapmış. Bu sırada oda arkadaşı bizimkinin aralık gözlerinin önünde bi mendili üzerinde eter yazan bi şişeye bastırmış ve... 

# Uçağa daha yarım saat var

Fi tarihinde Eskişehir'deki Atatürk Lisesi'nin coğrafya hocalarından biri derslerinde sürekli argo konuşuyomuş. Sınıfın kızları da çok rahatsız oluyomuş bu küfürlü konuşmalardan. Bi gün aralarında, öğretmeni protesto etmek için, "hoca böyle konuşmaya başladığı an sınıfı terkedelim" diye bi karar almışlar. Ancak sınıfın ispiyoncularından biri (muhtemelen bi erkek) durumdan haberdar etmiş ağzı bozuk öğretmeni.

Hoca ertesi gün derse protesto olayından haberdar olarak gelmiş taabi. Konuşmasına, "Arkadaşlar, özellikle siz dinleyin kızlar, bugün Afrika ülkelerinden birini, Etiyopya'yı işleyeceğiz. Etiyopya yerlileri dünya ortalamasının üzerindeki penis boylarıyla dikkat çekerler" diyerek başlamış. Zaten kızlar tetikteler ya, bu lafı duyar duymaz hemmen fırlamışlar yerlerinden ve kapıya doğru yürümüşler. Kızlar çıkarken hoca arkalarından seslenmiş: "Acele etmeyin kızlar, Etiyopya uçağına daha yarım saat var!" 

## Uzmanı

Seksenli yıllarda, üniversitedeyken, Eskişehir'de çok anlatılan bi efsaneydi bu. O dönemde Eskişehir'de havaalanı filan da yoktu aslında. Bizim memlekette olmuş gibi anlatılan geyiklerin çoğu gibi Batı kaynaklı bi geyik bu. Yabancı kaynaklarda bu geyiğin ellili yıllardan beri yapıldığı söyleniyo.

Efsanenin ABD versiyonlarından birinde küfürcü hoca, "Fransa'da fahişelik için izin belgesi çıkarmak son derece kolaydır. Nüfus kağıdınız bile çalışma karnesi almak için yeterlidir" dediğinde terkediyo kızlar sınıfı. Hoca da arkalarından, "Durun arkadaşlar, Fransa'ya yarından önce uçak yok. Boşuna acele etmeyin" diye sesleniyo. 

# Nolur geçir beni hocam

Okuduğu üniversiteyi tek dersi kaldığından bitiremeyen bi öğrenci varmış. Dersin hocasına gidip, "Hocam ben artık okulu bitirmek istiyorum, lütfen bana yardımcı olun" demiş. Ama hoca prensip sahibi bi adammış, "Zaten kolay soruyorum, yardım-mardım edemem" diyerek öğrenciyi odasından dışarı çıkarmış.

Sınav günü geldiğinde sorular dağıtılmış, bizim öğrenci kağıdı alıp okumaya başlamış. Anlaşılan çalışmadığı yerden çıkmış sorular. Çünkü gürültülü bi şekilde nefes alarak yüzü ellerinin arasında öylece duruyomuş. Birden kalemtraşını çıkarıp kaleminin ucunu sivriltmeye başlamış. Sonra da aniden sivri kalemi burun deliğinden içeri hızla sokmuş. Zavallı genç, beynine ulaşan kalem sonucunda hemen oracıkta ölmüş. Bu intihardan bi'kaç hafta sonra dersin hocası da bunalıma girip kendini asmış!

# Ev ödevi-mev ödevi

Bi sabah öğrencilerden biri matematik dersine geç girmiş. Tahtada yazılı iki problem varmış. Bunların ev ödevi olduğunu düşünerek defterine geçirmiş. Ertesi gün ödev kağıdını yani soruların tam çözümünü hocaya vermiş. Hoca kağıda bakınca gülmeye başlamış, "Bunlar ev ödevi değil ki, bugüne kadar çözülemeyen matematik problemleri. Yazık boşuna uğraşmışsın" demiş. Ödev kağıdını da, "arkadaşlara gösteririm de biraz eğleniriz" diye düşünerek çantasına koymuş. Öğrencinin akşam yurt odasındaki telefonu çalmış. Karşısında da heyecanla konuşan matematik profesörü varmış: "İnanılmaz birşey bu. Arkadaşlarla inceledik. Senin çözümlerin tamamen doğru. Bunu nasıl başardın?" 

## Uzmanı

Dahi öğrencilerle ilgili pek çok efsane var ama nedense bunun kesinlikle doğru olduğu öne sürülüyo. Hatta bu öğrencinin şu an ABD'deki Stanford Üniversitesi'nde Matematik Profesörü olan George Dantzig'in Kaliforniya Üniversitesi'nde öğrenciyken başından geçtiği anlatılıyo. 

## Üyeler ne demiş?

ali inal: Azmin elinden...
İzmir'de yapılan "Kişisel gelişim ve liderlik" kurslarından birinde bu olay bize örnek olarak anlatılmıştı. Buradan çıkartılması gereken ders de, şartlanma ve önyargıların giderilmesiyle, insanın imkansız sandığı bir çok şeyi başarabileceğiydi. Hatta ben de insanlara bu olayı iyi bir örnek olarak anlatırdım. Bur'da bir efsane olarak görünce çok şaşırdım. Bunca zamadır kekleniyor muydum acaba? :)

# Banu uyuyo mu acaba?

İngiltere'de okuyan iki Türk kızı yurttta aynı odada kalıyolarmış. Bi gece kızlardan biri arkadaşının evine ders çalışmak için gidecekmiş. Diğer kızla vedalaşıp çıkmış ama daha yurttan 100 metre falan uzaklaşmış ki ders kitaplarından birini unuttuğunu farketmiş. Odaya geri dönmüş tabiyatıyla.

Kapıyı açtığında ışıkların kapalı olduğunu görmüş. "Banu yattı heralde" diye düşünüp ayaklarının ucuna basa basa karanlıkta kitabını aramış. Bulamayınca da, "Şimdi kızcağızı rahatsız etmeyim, nasılsa arkadaşımda aynı kitaptan var. İdare ederiz artık" deyip çıkıp gitmiş.

Ertesi sabah sınavdan sonra odasına döndüğünde bi de ne görsün! Oda baştan aşağı kan içinde! Arkadaşının vücudu da parçalar halinde oraya buraya dağıtılmış. Duvarda da (muhtemelen kızın kanıyla yazılmış) bi yazı varmış: "Aren't you glad, you didn't turn on the lights?" (Işıkları açmadığın için memnun musun?) 

## Üyeler ne demiş?

Alper Tuncer: Filmde de var.
Bu efsane Urban Legends filminde de var. Yalnız ufak bir değişiklikle: Kız odaya geri döndüğünde diğer kızı bir erkekle sevişiyor sanıyor ve "Pardon, rahatsız ettim" diyerek kitabı alıp hemen odadan çıkıyor. Gerisi ise aynı şekilde; ertesi gün odaya geldiğinde duvardaki bu yazıyı görüyor.

# Jointli sigara doğurdu

 Narkotik şubeden bi polis, uyuşturucunun zararlarını anlatmak üzere bi lisede derse konuk olmuş. Polis, öğretmen masasına oturmuş ve genel bi girişten sonra uyuşturucu çeşitlerinden bahsetmeye başlamış. Yanında gençlerin bu maddeleri tanıması için bi takım örnekler de getirdiğinden joint konusu açıldığında öğrencilere elden ele dolaştırılmak üzere 1 tane uyuşturuculu sarma sigara vermiş. Sigaranın olduğu kap öğretmen masasına döndüğünde içinde 3 jointli sigara varmış. 

## Uzmanı

Okulla ilgili olmasa da buna çok benzeyen bi efsane daha var. Onu da bu vesileyle anlatayım bari.

Adamın biri sayısal lotodan çok büyük bi ikramiye kazanmış. Talihli olduğunu öğrendiği akşam bunu kutlamak için bütün arkadaşlarını bi barda toplamış. Adam elinde biletiyle durumdan arkadaşlarını haberdar etmiş. "Vaay kutlarız, harika bu, artık bizi tanımazsın hahaha" filan... Bu arada bilet elden ele geziyomuş. İçkiler gırla gitmiş, sarhoşluktan yerlere düşülmüş ve gece sona ermiş. Adam evine dönüp kendi başına kaldığında milyon dolarlık biletini cebinden çıkarmış, sigarasından derin bi nefes çekerek hülyalara dalmak üzere bilete bakmış... İşte tam o anda başından aşağı kaynar sular dökülmüş. Çünkü elindeki kendi bileti değilmiş. 

## Üyeler ne demiş?

TLM TLM: Kahvenin bıçkınları
Bu büyük ikramiye olayının at yarışı üzerine kurulu bi versiyonu var. Eleman kahvede yarışları seyrediyo. 6'lıyı tutturunca sevinçle havaya zıplıyo, "Parayı vurdum. Artık mutlu ve mesudum" bazlı bir heyecan patlaması yaşıyo. Tabii herkes tebrik falan... Sonra eve gitmek için kahveden çıkıyo. İlk ara sokakta kahvenin bıçkınları bunu tenhaya çekip elinden ganyan kağıdını alıyolar, sonra da temizce öldürüp bırakıyolar abiyi!

# Kızcağız koşarak kaçmış

Bi lisede biyoloji dersinde öğrenciler laboratuvar çalışması yapıyomuş. Öğretmen, "Herkes lameli dilinin üzerine sürtsün ve mikroskopta incelesin. Böylelikle derslerde anlattığımız bi çok hücre tipini ve bakterileri yakından tanıma olanağı bulacaksınız" demiş. Öğrenciler denileni yapmış. Laboratuvarda bol bol, "Aa, şuna bak... Vay canına aslında dilimde bunlar mı var benim..." sesleri filan duyuluyomuş. Bu sırada fiziksel gelişimini çoktan tamamlayıp afet sıfatını haketmiş bi sarışın, "Hocam, benimkinde değişik bi hücre tipi var. Sanırım biz bunu derslerde işlemedik" diyerek öğretmeni yanına çağırmış. Zaten göreceklerini gördüklerinden artık canları sıkılan öğrencilerin ilgisi kıza yönelmiş. Öğretmen bi süre incelemiş bu değişik hücre tipini ve "Ah, arkadaşlar işte burada da bi sperm hücremiz var" demiş. Zavallı kızcağız gözyaşları içinde, koşarak terketmiş sınıfı. 

## Uzmanı

Çok eskiden beri anlatılan bu hikayeye benzer bi başka efsanede de yine sarışın kızlarımızdan biri başrolde. Ama mekan bu sefer laboratuvar değil sınıf. Son yine aynı: Gözyaşları içinde sınıftan koşarak kaçış...

Biyoloji dersinde üreme çeşitleri işleniyomuş. Sıra insana geldiğinde öğretmen konuyu anlatırken, "Aslında meninin yapısı şekerin yapısıyla çok benzer özellikler taşımaktadır" gibisinden bi laf etmiş. Bunun üzerine sınıftaki kızların en "hoş"larından biri hemen elini kaldırmış, "Peki hocam, niye tuzlumsu bi tadı var o zaman?" diye sormuş. Sınıftan kopan kahkaha tufanı sonrasında kız farkına varmış sorusunun nereye gittiğinin. Ve kıpkırmızı bi suratla koşarak sınıfı terketmiş.

Bu hikayenin bi çok versiyonu var aslında. Örneğin, bazen hikaye hocanın soruyu yanıtlamasıyla bitiriliyo, "Çünkü tatlıyı algılayan duyargalar dilin ön tarafındadır, gırtlak tarafında değil!", bazen de hocanın verdiği bilgi, "İnsan ejakülasyonun miktarı sadece bi çay kaşığı kadardır" oluyo. Kızımız yine saftirik sorusunu soruyo tabii ki: "Peki hocam, öyleyse nasıl ortalığı o kadar çok batırabiliyor?" 

## Üyeler ne demiş?

halil orak: Peniste kemik var mı?
Hacettepe Tıp Fakültesi'nde biyoloji dersinde üreme organları işleniyormuş. Saf kızımız profesöre sormuş: "Hocam peniste kemik var mı?" Profesör de nelere malolacağını bilmeden şu cümleyi sarfetmiş "Hayır kızım, sana öyle gelmiştir!" Ve tabi sınıftan ağlayarak kaçış...

Gokhan Demirbag: En hareketli organ
Cerrahpaşa'da anatomi dersindeyiz, sene 1991. Hocamız anfiye dönüp "En hareketli organ hangisidir?" diye sordu. Anfide kahkahalar, fısıldamalar, homurdanmalar oldu. Hoca kızlardan birine soruyu tekrarladı. Kız utana sıkıla "penis" cevabını verdi. Bu sefer hocamız gülmeye başladı. Çünkü doğru cevap "dil" imiş :)

bayir gulu: Kemiklisi denk gelmiş
Bu efsanenin farklı bir versiyonunu duymuştum. Bir tıp fakültesinde anatomi dersi. Hoca erkek üreme sistemini anlatıyormuş. Penis üzerine bilgi verirken bir bakmış ki; arka tarafta bir çift dersle alakalarını kesmiş, resmen sevişiyorlar. Hoca bir anda kıza seslenmiş: "Sen! Arka sırada dersimizi dinlemeyen hanım kızımız". Kız haliyle toparlanıp hocaya bakmış. Hoca devam etmiş: "Söyle bakalım penisin yapısı nasıldır?". Kız tabii dersle ilgilenmediği için sorunun cevabını bilememiş ve "Kemik yapıdadır hocam!" diye kafadan sallamış. Hoca durur mu? Lafı oturtmuş: "Sana orda kemiklisi denk gelmiş".

# Şu bizim Fizikçi di'mi?

Özellikle lise öğrencileri tarafından çokça anlatılan en yerel efsanelerden biri de, bi öğretmene olmadık bi yerde rastlanmasıdır. Örneğin, okul kırılır, porno film gösterilen bir sinemaya gidilir, antrakt olduğunda ışıklar yanar ve bi de görülür ki, aa, fizikçi de meğer tam arkalarında oturmuyor mudur? Benzer şekilde, okuldan kaçılıp, bi biçimde de yaş olayı halledilip geneleve girilir, tam 16 numaraya çıkıp çıkmama konusu tartışılırken bir de görülür ki, aman Allahım, Almancacı Salih Bey 16 numarayla kolkola merdivenlerden inmektedir. Bu tür geyiklerde mutlaka iki taraf birbirini tanımazdan gelir ve daha da mutlaka, yakalanan hoca arkasına bile bakmadan sıvışır. 

## Uzmanı

Bi de benim lise dönemimde çok anlatılan bi hikaye vardı, onu da bu sayfaya alayım aklıma gelmişken. Okuduğum lise Bahçelievler'deydi ve meslek lisesi olduğu için hemcinslerimle doluydu. Dolayısıyla karşı cins eksikliği-ilgisi had safhadaydı. Şimdi biz kötü durumdayız ama normal lisede olsak, "ooff, ne biçim olacaktı" ya, oralardaki durumu ortaya koymak için hepimizin inandığı bi hikaye anlatılırdı:

Bakırköy Lisesi'nin kızlar tuvaleti tıkanmış. Gelen lağımcılar tuvaleti kazarken adamlardan biri panikle okul müdürünün yanına koşmuş. Meğer fosseptiğin içi bir sürü çocuk ceniniyle doluymuş, dolayısıyla tuvaleti de bunlar tıkamış. Yani anlayacağınız kızlar kazara hamile kaldıktan sonra başlarındaki beladan kurtulmak için bebeklerini tuvalete düşüyorlarmış.

"Düz lisede okusak off ne güzel olurdu"nun ruh haliyle bizim okulda üretilen bi geyikti bu. Ama daha sonra benzerlerini Etiler, Nişantaşı Lisesi gibi "özgür" kızların okuması muhtemel liseler için de duymuştuk o zaman. Tabii anlatanlar da bizim gibi kızsız muhtelif liselerde okuyan arkadaşlardı.

Konsept olarak buna yakın bi efsane de ABD'de yaygın. Gûya Kızılhaç, kan bağışı kampanyası sırasında bi liseye gitmiş. Kanlar alındıktan sonra testler yapılmış. Bi de görülmüş ki öğrencilerin yüzde 20'si HIV-pozitif. Yani AIDS'li.

1987 yılında yaygınlaşan bu efsanedeki AIDS oranları anlatılan şehre göre değişiyomuş. Örneğin, Kızılhaç, Şikago'da kan aldıysa öğrencilerin yüzde 20'sinde, Los Angeles'ta yüzde 12'sinde, Orlando'daysa "düzinelerce"sinde HIV-pozitif bulunuyomuş. Şehir folklorcuların yaptığı araştırmalar sonrasında Kızılhaç'ın böyle yaygın bi kan bağışı kampanyasını 1985 yılında yaptığı ortaya çıkmış. Ancak gerçekte, 1 milyon 650 bin öğrenciden alınan kanlardan sadece 28'inde AIDS virüsüne rastlanmışmış.

## Üyeler ne demiş?

Tayfun Gerdan: Kanlıca'nın iskeletli tepesi
Ben de buna benzer bi hikayeyi Kanlıca Kız Lisesi hakkında duydum. Kanlıca Kız Lisesi'nin yakınında, manzarası şahane ve bi o kadar da sote bi tepe varmış. Kız Lisesi öğrencileri okulun duvarından tüyüp sevgilileri ile burada buluşuyolar ve malum işlerini gerçekleştiriyolarmış. Sonra da hamile kalınca çocuğu kendi yöntemleriyle burada düşürüyolarmış. Hatta gidip bakılınca sağda solda minicik insan iskeletleri görülebilirmiş. (Sanırım efsaneyi uyduran arkadaş, son cümlede tüy dikmiş. )

# Mektubu dağıtman şart

Bizzat başıma gelen ve kabus dolu günler yaşamama yol açan bi hikaye bu: Ortaokul birinci sınıftayken paltomun cebine hayırsever bi arkadaş tarafından konmuş, üzerinde elle yazılmış kısa bi notun olduğu bi kağıt bulmuştum. Not aşağı yukarı şöyleydi: "Sevgili arkadaşım, bu mektubu cebinde bulduğun için çok şanslısın. Çünkü eğer bu yazıyı yedi kişiye dağıtırsan tuttuğun bir dilek gerçek olacak. Yalnız üç gün içinde dağıtmadığın taktirde annen ölecek, onu da bilesin!"

Anam, anam, anam! Yahu yazmak, çoğaltmak bi'şey değil de, sınıfın tam ortasındaki askıda asılı paltonun, mantonun cebine, kimseye yakalanmadan nasıl koyarsın bu kağıdı. Ama sonuçta mektubu dağıtmayı başarmıştım elbette, çünkü boru değil neticede ciddi bi tehdit vardı karşımda. Bi de bu olayla ilgili olarak şunu hatırlıyorum; dilek olarak, "annemi öldürmeyi kafasına koyan şey"in kafasını karıştırmak için, çocuk aklı tabii, "Mektubu dağıtmayı beceremesem de annem ölmesin n'olur"u tutmuştum. 

## Uzmanı

Bu Titan mektuplar İnternet'te de çok yaygın. Allahtan yetişkinler hedeflendiğinden anneye ölüm tehditi yok bu mail'lerde. Onun yerine muhtelif kazançlar vaat ediliyor. Örneğin Microsoft Başkanı'nın imzasıyla gelen mektup aynen şu şekilde:

"Herkese merhaba,
Ben Bill Gates. Firmam Microsoft bir ‘e-mail izi sürme programı' geliştirdi. Bu programın özelliklerini test etmek için yardımınıza ihtiyacım var. Eğer bu mail'i 1000 kişiye gönderirseniz (forward ederseniz) şirketimiz tarafından size 1000 Dolar ödeme yapılacaktır."

Ancak bu e-postayı alan binlerce insan Microsoft'a doğru olup olmadığını sorunca firma benzer efsanelerde olduğu gibi, "Aslı yok!" açıklamasını yaptı. Bu mektubun devamı denilebilecek bir mail de Nike imzasıyla geliyo. Mektupta Microsoft'la ortak bir çalışma içine girildiği, maillerin yeni geliştirilen bi programla takip edildiği yazıyor yukarıdaki örnekte olduğu gibi. Ve aldığı postayı 500 kişiye gönderen herkesin bu zahmeti karşılığında da 120 dolarlık Nike hediye çekiyle ödüllendirileceği söyleniyo. Bu da bi başka fos efsane daha tabii ki... 

## Üyeler ne demiş?

umut doğdu: Forward da forward
Bu tarz mailler bana da çok geldi. Ben de "ya tutarsa"cı bir zihniyetle forward'ladım birçok kişiye. Sonradan şöyle bir mail daha forward edilmişti bana: "Her maili forwardlamayın. Forwardlanan maillerde hani bir sürü kişinin mail adresi var ya, işte birileri onları kaydedip reklamcı sitelere satıyor. Yoksa size hiç girmediğiniz o sitelerden nasıl mail gelecek ki?" Bu da bir efsane olabilir. Ben ne yaptım peki? Bu son geleni de bütün tanıdıklarıma forwardladım!

Cihan ALP: Ben mektubu yırtmıştım
Lisedeyken bi arkadaşıma gelmişti bu mektuplardan. Ben de ona, "Boşver yaa, bana ver" dedim. Mektupta da, mektubu alan kişinin dağıtmazsa öleceği yazıyodu. Ben de ölümden hiç korkmam, o dönemde bilakis ölmek istiyodum. Sonra aldım mektubu, herkesin gözü önünde parçaladım. 3 gün, 5 gün geçti, sonra da 3 yıl geçti, ben hala burdayım. Bi de aynı şey cep telefonlarına SMS şeklinde geliyor. Bazı saf arkadaşlarımız da umutlanıp ya da korkup bu SMS'leri "forward" ediyolar. Bunu yaparken de sadece Turkcell veya Telsim'i zengin ediyolar.

Mehmet Emin Varan: GSM şirketlerinin işine geliyor
Duyduğuma göre, bir GSM şirketi gizli bir departman kurmuş. Burada çalışanlar sabahtan akşama kadar cep telefonlarına rastgele bu tarz mesajlar atıyorlarmış! Amaç da; mesajı alan insanların etkilenerek bütün arkadaşlarına bu mesajı yollamalarını sağlamak ve yüklü faturalar ödetmekmiş!

Alp YERALP: Şiirsel mesajlar
Bir GSM şirketinin kısa mesaj kullanımı çoğalsın diye, gizli bir departman kurduğu söylentisini, ben de duydum. Cep telefonlarımaza yağan "Dünyada iki gül olsun" türü şiirsel mesajlar, bu departmanlardan gönderiliyormuş. Hatta bazı web sitelerindeki 'sevgiliye aşk SMS'leri' gibi bölümler de bu şirket tarafından parayla destekleniyormuş.

# Neden olmasın ki yağni?

ODTÜ Felsefe öğrencilerini en çok zorlayan hocalardan biri yıllık olan dersinin final sınavını yapacakmış. Bu hoca cins sorularıyla meşhurmuş. Sınav günü gelmiş. Öğrenciler, "Büyük sınıflardan hep dinlerdik. Bakalım bu adam bize nasıl bi'şey soracak?" diye düşünerek girmişler sınava. Hoca sınıfa gelmiş ve sınav sorusu olarak tahtaya, "Why?" (Neden?) yazmış. Öğrenciler bi afallamış taabi. Sonra herkes kağıtlarına yumulmuş.

Yalnız bi öğrenci, sınavın ilk dakikasında kağıdını teslim etmiş. Öğrencinin cevabı da soru gibi kısaymış: "Why not?" (Neden olmasın ki?) Bu öğrenci sınavdan -o zamana kadar kimsenin başaramadığı bi sonuçmuş bu- "100" almış. Üstelik Hoca, okul biter bitmez öğrenciyi asistanı yapmış. 

## Uzmanı

Efsane sevimli de beni en çok eğlendiren kısmı, öğrencinin beklenen sonuç olarak 100 almasından sonra (not filan böyle bi ulvi cevap için yeterli değil ya) hocanın onu asistanı yapması.

Benzer bi geyikte ise hoca bu kez "risk nedir?" diye soruyo sınavda. Yine dahi bi öğrenci sınavın ilk 10 saniyesinde teslim ediyo kağıdını. Kağıdın üst kısmında sadece isim-soyadı yazıyo, gerisi ise bomboş beyaz yaprak. Yani "İşte risk budur" diyor öğrencimiz. Ve sonuçta da sınıftaki en yüksek notu kapıyor doğal olarak! 

## Üyeler ne demiş?

Altay Aktürk: 99'luk kağıt
Bu geyiğin bir versiyonunda da öğrenci "why" sorusunu "because" diye cevaplar. Hoca bu sınav kağıdına 99 verir.

inci turel: Gazi'de yaşanmış.
Bu olay Gazi Üniversitesi'nde olmuş. Desen öğretmenimiz anlatmıştı. Çocuk bomboş kağıt verip çıkmış. Bizim öğretmen bunu gözleriyle görmüş.

Tayfun Gerdan: Koç Holding'e yönetici olmuş
Benim halaoğluna sorarsanız (ki bu tip efsane aktarmalarında halaoğlu vazgeçilmez bir kaynaktır) olay 1984'te ODTÜ Ekonomi fakültesinde yaşanmış. Benim halaoğlu da aynı sınıftaymış. Tabii o "Why" sorusuna karşılık olarak bir araba yazı yazmış, ama kalmış. "Why not" yazıp yüz alan eleman hakkaten çok kafalı bi herifmiş. Direkt Koç Holdinge yönetici olarak alınmış. (İşin garibi hakkaten halaoğlum aynen böyle anlattı, iyi mi?)

YILMAZ HİÇYIKILMAZ: Sınavı yapan profesörle söyleşi yapılmıştı
Bu konu 7-8 yıl önce Ekonomist dergisinde, bu sınavı bizzat gerçekleştiren ODTÜ'ten bir profesörle yapılan bir söyleşide geçmişti. Ancak bölümü felsefe değil ekonomiyle ilgili bir daldı. Olay aynen, yukarıda yazıldığı gibi profesör tarafından anlatıılyordu. Amaç ise öğrencilere, sorunlara geniş açıdan bakmayı öğretmekmiş.

the_corrs corrs: Atam izindeyiz
Buna benzer bir olay bir üniversitenin resim bölümünde yaşanmış. Bir öğrencinin durumu kritikmiş. Son sınavda iyi bir not almazsa direk çakacakmış Fakat her nasılsa resmi de çok iyi değilmiş elemanın. Üstelik sınava da geç kalmış. Sınava girmiş, zamanı az, zaten yetenek yok. Hocası konunun serbest olduğunu söylemiş. Eleman resim kağıdını yere atmış, üzerine basmış. Konu olarak da 'Atam izindeyiz' yazmış. Tabii eleman 100 almış.

Demet Dizman: Devamı var
"Risk budur" deyip sınav kağıdını boş veren ve aldığı riskin karşılığını da 100 tam not olarak gören arkadaşın başına sonra gelenleri kimse bilmiyor galiba.. Aynı hocanın bir sonraki sınavında yine "Risk nedir?" sorusuyla karşılaşan akıllı öğrencimiz tekrar boş kağıt verip bu sefer 0 alıyor. Tabii koşa koşa hocaya gidip sebebini soruyor. İşte cevap: "Aynı şartlar altında, aynı riski iki kere almak aptallıktır!"

berrak elbasan: Atatürk ne yaptı?
Benim bildiğim efsane de ODTÜ'de geçiyor. Ama biraz farklı. Hoca derse giriyor ve tek soru soruyor: "Atatürk ne yaptı?". Bütün öğrenciler harıl harıl yazmaya başlıyor, kağıtlar dolduruyorlar. Sınav sonucunda herkes ortalama notlar alıyor. Bir öğrenci ise 100 alıyor. Bu öğrencinin cevap kağıdında şu yazıyor: "Ne yapmadı ki!"

çelik çelikyaman: Hukuk fakültesi yorumu
Bu olayın bir benzeri de (güya) Ankara Üniversitesi Hukuk Fakültesi'nde yaşanmış. Hocanın biri, sınavda, o günlerde devam etmekte olan bir davanın detaylarını vermiş ve sonucun ne olacağını sormuş. Tabii, bütün öğrenciler ha babam, de babam, sayfalarca döşenmişler. Ama bir öğrenci kağıdını sınavın ilk dakikasında vermiş. Haliylen de 100'ü o kapmış. Öğrencinin yanıtı tek cümleymiş: "Devam eden dava hakkında yorum yapılamaz." 

# Valla teker patladı hocam

İstanbul Üniversitesi'nden üç erkek öğrenci bi gece önceki vur patlasın-çal oynasın olayını abarttıklarından uyuyakalıp çok önemli bi dersin final sınavını kaçırmış. Öğlen vakti uyandıklarında durumun farkına varınca panik olmuşlar taabi. Hemmen okula gidip dersin hocasına, "Hocam, sabah üçümüz aynı arabayla okula geliyoduk. TEM Otoyolu'nda lastiğimiz patladı. Çok kötü bi yerde kaldığımız için hiç bi araba durmadı, istepne de patlak çıktı, o yüzden sınava yetişemedik. Eğer mümkünse bize özel bi sınav yapın" demişler. Profesör sorun çıkarmamış, "Yarın sabah 10'da sınavı yaparız" demiş.

Öğrenciler o gece sabaha kadar ders çalışmış. Sınava geldiklerinde hoca bunların eline soruların yazılı olduğu kağıtları vermiş ve her birini farklı bi odaya almış. Sınav kağıdında şu iki soru varmış:

\1. (Bu, efsanenin anlatıldığı fakülteye göre değişiyor) Quantum fiziğinin temel prensiplerini ayrıntılarıyla anlatınız. (10 puan)

\2. Arabanın hangi lastiği patlamıştı? (90 puan) 

## Üyeler ne demiş?

Baris Alkim: Gerçeğini yaşadık
İstanbul Üniversitesi'ndeki öğrencilik yıllarımızda ders geçme notunun büyük bir yüzdesini grup halinde hazırladığımız ödevler belirliyordu. Tabii ki bizim millete grup ödevi verilince ne olur? Ödev iki kişinin sırtına yığılır, diğer takım arkadaşlarınız içer, gezer, geyik yapar, ama ne yapar eder ödevin ön sayfasına da ismini yazdırır, bir de "moral desteği" verdim diye övünür! Ödevi veren nasıl olsa geçtim gözüyle baktığı için de, sene sonundaki sınavın hiç önemi yok denilirdi. Ama hocamız son sınavda şu soruyu sordu: "Ödev konusu kitabın tam adı nedir, yazarı kimdir, iş bölümü nasıldı, gruptan kim, neyi yaptı?" Herkesin ayrı birşeyler salladığını ve aklı evvel arkadaşlarımızın ödev konusu kitabın adını bile bilmedikleri de ortaya çıkmıştı böylece.

harun erkubilay: Öğrenciyken duymuştum
Evet, 88-89 yılları gibi, Ankara'da Harb Okulu'nda öğrenciyken duymuştum bu efsaneyi. O zaman ODTÜ ya da GAZİ Üniversite'lerinden birinde buna benzer bir olay olduğunu anlatmıştı arkadaşlar, çok gülmüştük. Biraz değişik bir versiyonuydu ama kalıp örtüşüyor. Hala gülüyorum. 