# Hayvanlı Efsaneler

* [Tekerlek yılanı (2.5*)](#tekerlek-yılanı-25)
* [Horoz yumurtası (2.5*)](#horoz-yumurtası-25)
* [Zombi tavşan (2.5*)](#zombi-tavşan-25)
* [Akrebin marifeti (2.5*)](#akrebin-marifeti-25)
* [Denizanası (2*)](#denizanası-2)
* [Vah zavallı kedicik (2*)](#vah-zavallı-kedicik-2)
* [Kanguru ne ki? (2.5*)](#kanguru-ne-ki-25)
* [Veliefendi'nin Kralı (2.5*)](#veliefendinin-kralı-25)
* [Meğer kızcağız masummuş (2.5*)](#meğer-kızcağız-masummuş-25)
* [New York'un timsahları (2.5*)](#new-yorkun-timsahları-25)
* [Doberman deyince durucan (2.5*)](#doberman-deyince-durucan-25)
* [Cep telefonu nerede? (2.5*)](#cep-telefonu-nerede-25)
* [Biz sizin kediyi ezdik (2.5*)](#biz-sizin-kediyi-ezdik-25)

# Tekerlek yılanı (2.5*)

Üç çocuklu bir aile, steyşın tipi arabalarıyla Siirt'ten Hasankeyf yönüne gidiyormuş. 5 ve 7 yaşındaki iki çocuk arka koltukta, 3 aylık bebek de önde, annenin kucağında oturuyormuş.

Arabayı baba kullanıyormuş. Yolun yarısı sayılabilecek bir yerde önlerine bir araba lastiği çıkmış. Önce tuzak filan olur diye endişelenmişler ama sonra başka bir arabadan düşmüş stepne olduğuna karar verip durmuş. Baba arabadan inip stepneyi steyşının bagajına atmış. Adam, "Bedavadan lastiğim oldu" diye sevinirken, meğer bir felakete davetiye çıkarıyormuş. Çünkü lastiğin içinde çiftleşen bir çift yeşil yılan varmış.

Huzurları kaçan yılanlardan biri arka koltuğa doğru akıp, büyük çocuğu sokmuş. Öbürü ise küçük çocuğun boynuna dolanmış. Baba teybi sonuna kadar açmış halde türkü dinlediğinden dünyadan bir habermiş. Anne de uyukluyormuş. Arkadan durumu gören bir başka araba, korna çalarak ailenin önünü kesmiş.

Baba durunca anlamış olan biteni. Can havliyle küçük çocuğun boğazına dolanan yılanı söküp almış ancak artık çok geçmiş. Büyük çocuk ise zaten çoktan ölmüşmüş. Bu arada anne, olayın şokuyla kendini öyle bir kasmış ki; kucağındaki 3 aylık bebek nefessiz kalarak ölmüş.

Kadın tamamen dellenmiş doğal olarak. Arabaya koşmuş. Bagajı açıp kocasının av tüfeğini almış ve "O lastiği yoldan sen aldın. Çocuklarımın katili sensin!" diyerek dom dom kurşunuyla başından adamı vurup öldürmüş.

Trajedi burada da bitmiyor. Kadın sonunda, ailesindeki herkesi yitirmenin verdiği acıyla o yakında bulunan on metrelerce yükseklikteki uçurumdan aşağı bırakmış kendini. Maalesef kadıncağız da kayalara çarpa çarpa düşüp ölmüş.

Bu efsaneyi Mustafa Laro gönderdi. Sağolsun, varolsun :) 

## Uzmanı

Son günlerin popüler şehir efsanesi. Ulusal basının sayfalarını bir süredir meşgul eden "Tekerlekteki yılan" hikayesi kendini önce Akşam gazetesinde Savaş Ay'ın köşesine gösterdi. Daha sonra Milliyet'in öncülüğünde bilumum gazetelerde yeraldı. İşin ilginç yanı; ülkenin dört bir yanından vatandaşlar, bu efsaneyi kendi bölgelerine mal etti. Siirt, Haymana, Gelibolu, Yenice, Balıkesir, Aydın, Alanya, Edirne, Malatya ve Fethiye'de yaşayan vatandaşlar, bu olayın aynı bu şekilde kendi illerinde ya da ilçelerinde yaşandığını iddia ediyorlar. Tipik bir şehir efsanesi yani. 

# Horoz yumurtası (2.5*)

Horozlar yumurtlamaz derler. Ama bu yanlışmış. Horozlar ahir ömürlerinde, ölmeden önce tek bir yumurta yumurtlarlarmış. Ama bu, öyle sıradan bir yumurta değilmiş. Bir horoz yumurtasını ele geçirmek de o kadar kolay değilmiş Öncelikle horozu yeterince yaşatmanız gerekiyormuş. Horoz ancak eceliyle öleceği zamana yakın yumurtlarmış. Üzerinden gözünüzü ayırmayacakmışsınız. Hemen bulunmayacak bir yere gizlerlermiş yumurtlarını. Bir kere kaybettiniz mi; bir daha bulmak neredeyse imkansızmış.

Bu kadarla da bitmiyor. Diyelim ki, horoz yumurtasını ele geçirdiniz. Beş yıl saklayacakmışsınız. Beş yıl sonunda yumurtanın içi sertleşirmiş. Tam 41 yıl sonra horoz yumurtası çok değerli, çok az bulunan bir taşa dönüşürmüş. Bu taşın değeri ölçülemezmiş.

Bu efsaneyi eski insanlar bilirmiş. Şimdi unutulmuş. Babamın anlattığına göre, dedesinin bir horoz yumurtası varmış. 25 yıl sakladığı yumurta, bir deprem sırasında evinin yıkıntıları arasında kalmış. Babamın dedesi çok aramış yumurtasını ama bulamamış.

Bu efsaneyi Çağatay Kaymakçı gönderdi. Sağolsun, varolsun :) 

## Üyeler ne demiş?

**Mehmet Uzel: Saadettin Teksoy**
Horoz yumurtasının içinden değerli taş çıkacağını Saadettin Teksoy bir programında konu etmişti. Kadının biri bu olayı radyodan duymuş ve yumurtayı 15 yıl saklamış. Bu yumurtayı Teksoy'un yanında kırmıştı. Yumurtanın içinden gerçekten sert kırmızı bir madde çıkmıştı. Teksoy, laboratuvar analizleri sonucunda böyle bir maddeye ilk defa rastlanıldığının ortaya çıktığını söylemişti.

# Zombi tavşan (2.5*)

Bu olay, birkaç yıl önce bahçeli bir evde oturan bir arkadaşımın başından geçmiş. Arkadaşımın bi av köpeği, yeni taşınan komşunun ise bi tavşanı varmış. Komşu, "Aman köpeğin tavşanımı boğmasın. Çocuklarım bu tavşanı çok seviyolar" diye ricada bulunmuş. Arkadaşım köpeğinin çok terbiyeli olduğunu filan söyleyip adama güvence vermiş.

Aksilik bu ya, kuzu tabiatlı köpek bi gece ağzında komşunun tavşanıyla hoplaya zıplaya çıkagelmiş. Arkadaşım panik içinde köpeğin ağzından tavşanı kurtarmış ama çok geçmiş maalesef. Tavşancık hakkın rahmetine kavuşmuşmuş çoktan.

Bizimki başlamış kara kara düşünmeye. Ama bu durumu komşusuna ve küçük çocuklarına anlatabilmenin yolunu bulamamış. Toz toprak içindeki tavşanı bi güzel yıkayıp temizlemiş. Gizlice komşusunun bahçesine girip kafesine geri koymuş. Ertesi gün de işe gitmiş. Akşam geç bi saatte eve döndüğünde yan komşunun taşınmış olduğunu görünce çok şaşırmış.

Birkaç hafta sonra komşusuyla tesadüfen karşılaşmış. Vicdan azabı çeken arkadaşım hemen, "Tavşanınız için çok üzüldüm" demiş. Eski komşusu, "Yaa sormayın. Demek biliyosunuz" deyince, arkadaşım kendisinden şüphelenmediklerini anlayıp hiç bozuntuya vermemiş. Komşu başlamış anlatmaya: "Tavşanımız hastalanıp ölmüştü. Çocuklarla beraber hayvanı bahçeye gömdük. Sabah bi baktık ki ne görelim! Tavşan gece dirilip kafesine geri gelmiş. Sonra gene yatmış oracığa. Toprak mı onu istedi, o mu toprağı istemedi anlamadık. Var bi'şey ama bizim aklımız ermedi valla. Ödümüz koptu. Bir sürü perili ev hikâyesi duyarız da inanmayız. Doğruymuş. Acilen taşındık. Sen de durma sakın o evde. Tekin değil o muhit..."

Bu efsaneyi Murat Gumrukcu gönderdi. Sağolsun, varolsun :) 

## Üyeler ne demiş?

**Dünya Çalana: Komik ama...**
Bu bir efsane değil, birkaç yıl önce okuduğum kötü bir çocuk kitabından alınmış bir hikaye. Kitabın adını ve yazarını ne yazık ki hatırlayamıyorum ama komik bir öykü olduğu kesin.

**joe ester: Tavşan fıkrası**
Arkadaş hikayeyi anlatmış, ama bu hikaye en az 5 yıldır bildiğim fıkradan başka bir şey değildir.

# Akrebin marifeti (2.5*)

Köyün birinde genç bi kadın yalnız başına mısır tarlasında çalışırken, kolunu bi mısır kabuğu kesmiş. Kesik bayağı derinmiş. Kolunda şiddetli bi kanama başlamış. Kadıncağız da kan görmeye dayanamazmış. Hemen oracıkta, olduğu yere bayılıvermiş. Bir süre sonra ayılmış ve evine dönmüş.

Aradan epey bi zaman geçmiş. Kadının yarası kapanmış ama kolu şişmeye başlamış. Sürekli bi karıncalanma hissi varmış kesiğin olduğu yerde. Durum böyle olunca, kadını doktora götürmüşler. Doktor muayene etmiş ama bi'şey bulamamış. Kesiğin mikrop kaptığını, bunun sonucunda da deri altında iltihap oluştuğunu düşünerek, şiş bölgeyi kesip içindeki iltihabı akıtmaya karar vermiş. Şişkin yere neşteri vurmasıyla kadının kolundan binlerce minik akrep dışarı fırlamış. Tabii kadın oracıkta kafayı yemiş.

Meselenin aslı sonradan anlaşılmış. Meğer mısır tarlasında kadın baygınken bir akrep kadınının kesik koluna yumurtalarını bırakmış. Minik akrep yavruları da yumurtalarından çıkmış ve kadının kolunda gelişmeye başlamış. Gerisi de malum işte. Kadıncağız hala akıl hastanesinde, "Kolum şişti, kolum şişti" diye dolanıyomuş.

Bu efsaneyi Ümit Baykal gönderdi. Sağolsun, varolsun :) 

## Uzmanı

Bu efsanenin klasiği, ağaç altında uyuyakalan bi köylünün ağzına yılan girmesi ve adamın şiddetli bi karın ağrısıyla doktora gitmesi şeklinde. Bir versiyonda da adam, köyün yaşlı bilgesi tarafından kurtarılıyo. Bu yaşlı amca (ya da kadın), köylünün yanı başına sıcak süt dolu bi tencere koyuyo. Yılan da (süt sever ya) sütü içmek için kendiliğinden çıkıyo. Efsanenin bir diğer versiyonu da, "Korkunç efsaneler" bölümünde okuyabileceğiniz "Meğer kızcağız masummuş!" başlıklı efsane. 

# Denizanası (2*)

Marmara Deniz'inin güney sahilinde denize girmek imkansızmış. Çünkü denizde milyonlarca denizanası varmış. Denizanası sürüleri onlarca kilometrekare boyunca devam ediyormuş. Önceleri tek tüklermiş, sonradan böyle çoğalmışlar. Bunlar zararsız denizanaları da değillermiş üstelik, salya akıtıp değdiği yerleri çok kötü yakıyorlarmış.

Denizanalarının yoğun olduğu o bölgeye turist olarak gelen Japonlar, bu yaratıkları görünce o yörenin balıkçılarına bayağı bi para verip toplatmışlar. Japonların dediğine göre, denizanasından yapılan özel bi şurup cinsel gücü artırıyomuş. Japonlar sayesinde denizanası sayısında ciddi bi azalma olmuş. Bunun üzerine balıkçılar, gelir kapıları kapanmasın diye denize yem atarak, denizanalarının yine çoğalmasını sağlamışlar. Yem de yemmiş hani! Marmara'yı resmen denizanası basmış.

Ama aksilk bu ya, Japonlar birden denizanası almaz olmuşlar. Çünkü Japon hükümeti şurubun bir işe yaramadığı gerekçesiyle yasaklamış. O yemler yüzünden bu yaratıkların sayısı şu an milyonlarla ölçülemiyomuş.

Bu efsaneyi Cem Yünem gönderdi. Sağolsun, varolsun :) 

## Üyeler ne demiş?

**burak taşar: Yiyecek gibi bakıyorlardı**
Dört - beş yıl önce Silifke'de tatil yaparken, deniz kıyısında bir denizanasını inceleyen birkaç Japon görmüştüm. Adamların denizanasına neden yiyecek gibi baktıklarını şimdi anladım.

**Evren evren: Denizanası üretim merkezi**
Eğer yanılmıyorsam; Erdek yakınlarında bir yerde 4-5 sene evvel Japonların bir denizanası üretim tesisi vardı. Bu tesis, bir doğal afet yüzünden yıkılmış ve deniz anaları denize karışmıştı. Marmara'da denizanası nüfusunun artmasının nedeni bu olabilir.

**Mehmet Uzel: Yunuslar azaldı böyle oldu**
Ben bölgeden birisi olarak söyleyeyim, gerçekten daha önceleri az olan deniz anası sayısı zaman geçtikçe arttı. Artık Mudanya, Gemlik ve Kumla'da denize girilemiyor. Ancak bunun öncelikli sebebi kirlilik. Ayrıca denizanalarının tehlikeli ve yakıcı olduğu pek doğru sayılmaz. Çünkü kıyıya ulaştıklarında pek çoğu zaten ölmüş oluyorlar. Denizanalarının sayılarının bu denli artmasının nedenini Japonlar olup olmadığını bilmiyorum. Fakat burada anlatılana göre, bu artışın sebebi Marmara'da yunus balıklarının azalmasıymış. Çünkü yunuslar denizanalarını yiyorlarmış.

# Vah zavallı kedicik (2*)

Kızın biri sokakta yavru bir köpek bulmuş. Yavruya acıyıp, evde kedisi olmasına rağmen, evine getirmiş. Köpek o kadar sevimli, o kadar uysalmış ki; evin kedisine hiç bulaşmamış. Ama kedi sürekli hırlayıp tıslıyormuş. Kız ertesi gün evden çıkıp kediyle köpeği evde yalnız bırakmış. Bir süre beraber kalırlarsa birbirlerine alışacaklarını düşünüyormuş. Akşam eve döndüğünde kediyi evde bulamamış. Evin altını üstüne getirmiş ama kedi yokmuş. Sonra bir köşede yatan köpeğin karnının şiş olduğunu görünce paniğe kapılıp köpeği hemen veterinere götürmüş. Veteriner köpeği görür görmez, "Ama bu bir köpek değil ki, bir tür sıçan" demiş. Muayene sonucunda sıçanın kediyi yuttuğu anlaşılmış.

Bu efsaneyi Selami Bol gönderdi.

Amerika'da bir kadın kedisini yıkadıktan sonra kurulamak istemiş. Kediyi zar zor yıkadığından bir de kurulamak için uğraşmak istememiş ve yeni aldığı mikrodalga fırına sokup kurutmak istemiş. Tabii kedinin hali malum, kömür olmuş! Kadın bu olaydan sonra mahkemeye başvurarak mikrodalga fırını üreten firmayı dava etmiş. Kadın, firmanın kullanma kılavuzunda "Kedinizi fırında kurutmayın" uyarısı yapmayarak kendisini zarara uğrattığını iddia etmiş. İnanılmaz bir şey ama kadın davayı kazanmış. Firma yüklüce bir tazminat ödemiş. Bunun üzerine bütün kullanma kılavuzlarına şu cümle eklenmiş : "Lütfen evcil hayvanınızı fırınımızda kurutmayınız!"

Bu efsaneyi Fevzi Ç. Kıvanç gönderdi. 

## Uzmanı

"Mikrodalgadaki Kedi" efsanesi de çok bilinen bir hikaye. Bir dönem çok popülerdi. Efsanedeki kedi kimi zaman fino köpek olarak anlatılırdı. Bu efsane tüketici haklarının oldukça iyi korunduğu gelişmiş ülkelerin, vatandaşlarının haklarını korurken biraz abarttığını anlatmak için uydurulmuş. Absürtlükte daha ileri gidenleri de var. Üyelerimizden Erhan Uğur'un gönderdiği efsanede olduğu gibi: Hırsızın biri İsveç'te bir eve girmiş. Fakat yerler ıslak olduğundan kayarak kalça kemiğini kırmış. Hırsız utanmadan ev sahibini mahkemeye vermiş. Daha ilginci hakim de ev sahibini "Sağlık koşullarına aykırı bir evi olduğu için" yüklüce bir para cezasına çarptırmış.

## Üyeler ne demiş?

**sinan karataş: Nadir bir sıçan türü**
Köpeğe çok benzeyen nadir bir sıçan türü olduğu hikayesini Türkiye gazetesinde Sebahattin Önkibar yazmıştı.

**Aslan Kaplan: Hürriyet'e göre gerçek**
Mikrodalgadaki Kedi hikayesini yıllar önce Hürriyet'te okumuştum. Bu olaydan "gerçek" diye bahsediliyordu.

**Reha Esen: Tazmanya canavarı**
Benim duyduğum efsane biraz farklı. Avrupalı bir aile Avustralya'ya tatile gidiyor. Orda çocuklarının ısrarına dayanamayarak, yolda buldukları köpek benzeri gayet munis görünümlü bir hayvanı yanlarına alıp öyle dönüyorlar. Dönüşte evin kedisini mideye indiriyor. Ama hayvan sıçan diil, Tazmanya Şeytanı (Tazmanya Canavarı da deniyor). Bu hayvan günde kendi ağırlığının yarısı kadar et yiyebilen bi çeşit kemirgen ve leş yiyiciymiş.

# Kanguru ne ki? (2.5*)

Beyazlar Avustralya kıtasına ilk kez ayak bastıklarında sahilde onları yerliler karşılamış. İki taraf da birbirinden tedirginmiş ama bakmışlar ki kimsenin kimseye zararı yok, beyazlar yanlarında getirdikleri hediyeleri Avustralya yerlilerine vermiş. Onlar da sevinmişler. Kendilerince karşılık vermişler.

İki taraf da böyle karşılıklı birbirine yoklarken yanlarından zıp zıp zıplayan bi hayvan geçmiş. Beyazlar ilk kez görüyolarmış bu hayvanı. Accayip ilgilerini çekmiş taabi. O sırada yanlarından bi tane daha geçmiş aynı hayvandan. Beyaz adam, yerlilerin şefine dönüp tane tane sormuş, "Ar-ka-daş. Bu hayvanı biz ilk kez gö-rü-yo-ruz. Bu-nun a-dı ne? Siz bun-lara ne diyor-sunuz?" Adam bi yandan da hayvanın gittiği yönü gösteriyomuş. Yerli, beyazın gösterdiği yöne doğru bakmış, kafasını sallayarak, "Kanguru, kan-gu-ruuu" demiş. Beyaz adam da, "Haaa, anladııım. Kanguru. Çok güzel bi isim gerçekten. Hahaha... Kan-guu-ruu" demiş.

Aradan bi zaman geçmiş. Beyazlar uygarlığı taşımışlar Avustralya'ya. Bu arada yerlilerle ilişkiler gelişmiş. Onlar da İngilizce'yi çat pat çözmüş. Bi süre sonra ortaya çıkmış ki, kanguru meğer bizim anladığımız kanguru değilmiş. Bu, yerli dilinde, "Ne diyorsun sen yabancı?" demekmiş! 

## Üyeler ne demiş?

**Tarik Apak: Kaptan Cook sormuş**
Buradaki "beyaz adam" Kaptan Cook'tur. Ayrıca kanguru "ben de bilmiyorum" demekmiş, "sen ne diyorsun" veya "ne dediğini anlamıyorum" değil.

**kum kaka: Bilmiyorum**
Bu efsane çok bilinen ve gerçek bir hikayedir. Ama "Kanguru" Avusturalya Aborijin dilinde "Bilmiyorum" demektir, araştırabilirsiniz. İlginç olan o yerlinin "kanguru"yu ilk defa görüyor oluşu. Belki de adını bilmiyorum demek istemiştir, kim bilir?

# Veliefendi'nin Kralı (2.5*)

Bu sayfada at yarışı oynayanların bankosu, efsanevi Arap atı Mirhat'ın ani ölümünün ardındaki şehir efsaneleri var. Bu söylentiler 1998 yazında Aktüel dergisine de haber olmuştu. İlk üç yarışını kaybeden ama sonraki 26'sını kazanan müthiş at esrarengiz bir şekilde ortadan kaybolmuş, bi zaman sonra sahibi "bağırsak düğümlenmesinden" öldüğünü açıklamıştı.

Oysaki Mirhat henüz 5 yaşındaydı. Atların ortalama ömrü ise 40 yıl olarak kabul ediliyor. Üstelik ölmesine sebep olan hastalık için atın yarıştan hemen sonra yem yemiş olması gerekiyo. Mirhat'ın öldüğü 2 Temmuz 1998'de açıklanmıştı. Ama o, 21 Haziran'dan beri pistten uzaktı. Neticede şaibeli bi ölümdü gerçekten de. Ardından yarışseverlerin neredeyse taptığı bu atla ilgili yığınla efsane üretildi. Hatta Elvis Presley örneğinde olduğu gibi atın aslında hala yaşadığı bile anlatılıyodu.

Mirhat'ın karşısında rakip yoktu. Koştuğu yarışlarda milyarlar kazandırdı sahibine. Bu da at sahiplerinin tepkisini topluyordu doğal olarak. Mirhat'ın koştuğu bi yarışa at sokmak demek onca emeğin, paranın zayi olması demekti aynı zamanda. Yani bütün diğer atlar fasulyeden koşuyordu aslında, galip en başından belliydi. Bu yüzden atın sahibi tepkilerden korkup Mirhat'ı Konya'nın ücra bir kasabasındaki ahıra götürmüş. Sonra da "Mirhat öldü" diye açıklama yapmış. Asıl niyeti atını göz önünden çekip, unutturmakmış. Birkaç yıl sonra başka isimle koşturacakmış yine.

Öldüğüne inananlar da vardı tabii ki. Ama onlar da hikaye üretmekten geri kalmıyorlardı.

"Atın sahibi çok hırslı bi adam. Para kazanıcam diye Mirhat'ı her yarışa sokardı. Ama bu at Arap atı. Bunlar da gururlarıyla, inatçılıklarıyla ünlüdür. En son Bursa'da B sınıfı atlarla koşturmuştu Mirhat'ı. Bunun üzerine zavallı hayvan içine kapanmış. Tek bi lokma yem yememiş. Acısından, kahrından ağlaya ağlaya ölmüş Mirhatçık.

Atın öldüğüne inananlar arasındaki çok yaygın bi efsaneye göre ise Mirhat ölmeden önce kendisi kadar hızlı, asil, yıldırım gibi bi oğul-tay bırakmış geriye. Görünüşe bakılırsa babasından daha da ileride olacakmış bu at. Gerçi sahibi, bakıcısı, jokeyi dahil herkes böyle bi tayın olmadığını söylüyor ama efsane üreticileri doğal karşılıyo bunu: "Öyle diyecekler taabi. Diğer atların sahipleri babasından az mı çekti. Yavruyken işini bitirelim deyip hemen öldürtürler Mirhat'ın oğlunu vallaha." 

## Üyeler ne demiş?

**tolga güçlü: Mirhat nasıl gömüldü?**
Benim duyduğum ise atın ölümündeki şaibe değil, Mirhat öldükten sonra gördüğü muamele. Orada çalışan yakın bir arkadaşım gözüyle görmüş. Şu önünde kepçesi olan greydere benzeyen iş makinaları var ya, işte onlardan birisi gelmiş ve kepçeye taktığı gibi doğru çöp arabasına, ordan da şehir çöplüğüne. Doğruysa yazıklar olsun bee. Bu haberin doğruluğuna şundan inandım: Mirhat'ın öldüğü gün üzerindeki jokey bütün bu olayları görünce bir daha asla Mirhat'ın sahibinin diğer atlarına binmemiş.

**Engin Tarlacı: Banko at iyidir**
Senelerce atlarla ve at yarışlarıyla haşır neşir olmuş biri olarak, sunu belirteyim ki; Mirhat gibi nice atlar vardır. Mirhat efsane atlar içinde ne ilktir, ne de son olacaktır. Örneğin efsane İngiliz Bold Pilot. Arkadaşlar, at sahipleri tepki göstermiş filan demişler. Mirhat'ın koşturulduğu yarışların ikramiyesi, o gün diğer ayaklarda koşulan yarışların ikramiyesi kadar. İkinci, üçüncü bile acaip para alıyor. At sahipleri niye gocunsun ki? Hem Mirhat gibi bankolar olmasa, insanların at yarışına ilgisi böyle mi olur sanıyorsunuz? Bunu da en iyi at sahipleri bilir. Mirhat'ın ölümüne bağırsak düğümlenmesi neden olmuş olabilir. Mirhat acaba kendi gücüyle mi İngiliz dereceleri yapıyordu, yoksa kontrolde ortaya çıkmayan doping ilaçları mı veriyorlardı da öldü? Bunlar tartışmalı konular. Ancak gerçek olan şu, Mirhat antremana çıkmış ve bir daha ahırına dönememişti.

**sinan karataş: TJK öldürtmüş!**
Benim duyduğuma göre ise, Mirhat'ı TJK öldürtmüş. Çünkü atlar yarış kazanınca diğer atlara para yatırılsın ya da yatırılmasın, Jokey Kulübü at sahibine mutlaka para veriyormuş. Mirhat her yarışı aldığından kulüp çok para kaybetmiş ve Mirrhat'ın bakıcısına para yedirip iğne ile öldürtmüş.

**gökhan avanoğlu: İngiliz kanı taşıyormuş**
Ben de Mirhat'ta İngiliz kanı var, o yüzden diğer Arapların yanında çok farklı koşuyor diye duymuştum. Ölümüyle ilgili efsaneler ise Türkiye'nin her yerindeki ganyan bayilerinde hala konuşulur. En yaygın olanı da, rakiplerinin yemine zehir attığıdır.

# Meğer kızcağız masummuş (2.5*)

14-15 yaşlarındaki bi kızda durup dururken hamilelik belirtileri başlamış: Karnı hafiften şişkinleşmiş, kusma nöbetleri geliyomuş, sabahları yataktan hasta gibi kalkıyomuş... Fakat kız annesine ısrarla böyle bi şeyin mümkün olamayacağını, çünkü hiç bi erkekle bu sonucu doğuracak kadar yakın temasta bulunmadığını iddia ediyomuş.

Fakat zaman geçtikçe hem karnı büyümeye devam etmiş, hem de diğer belirtilerde değişiklik olmamış. Annesi, "Bu yaşta... Allahım Allahım, kepazelik bu" dese de kız hala hamile olmadığını söylüyomuş. Sonunda anne küçük bi kasabada yaşıyor olmalarına rağmen çıkacak söylentileri göze alarak kızını hastaneye götürmüş. Ancak çekilen ultrasondan sonra kızın inkarlarında samimi olduğu anlaşılmış. Çünkü karnında son derece büyük boyutlara ulaşmış bi tümör tesbit edilince şişkinliğin ve diğer belirtilerin asıl sebebi ortaya çıkmış.

Vakit kaybetmeden, apar topar ameliyata alınmış taabi. Doktorlar rutin kabul edilen bu operasyon sırasında karnı açmışlar ve işte o an gördükleri manzara karşısında şok olmuşlar. Meğerse tümör sandıkları şey kocaman bi ahtapotmuş. Üstelik kıpır kıpırmış da hayvan, yani canlıymış.

Olayın aslı sonradan anlaşılmış. Kız üç-dört ay önce ailesiyle birlikte okyanus kenarındaki bi kasabada tatil yapmış. Ahtapot yumurtaları da mikroskobik boyutlarda olurmuş ve bunlardan doğal olarak okyanus sularında milyarlarca varmış. Kız muhtemelen yüzerken yuttuğu sularla beraber bu yumurtalardan da indirmiş mideye. İşte bunlardan biri de, milyonda bir görülecek biçimde de olsa, kızın vücudunun içinde yaşamayı, hatta büyüyüp gelişmeyi başarmış. 

# New York'un timsahları (2.5*)

New York'un kanalizasyon şebekesinde kocaman kocaman timsahlar yaşıyomuş. Zaman zaman da lugarlardan çıkan bu timsahlar sokaktaki insanlara saldırıyolarmış.

## Uzmanı

Serdar Turgut da 1995 yılında yazdığı Şehir Masalları başlıklı yazısında bu efsaneden bahsetmişti. Hikayenin özü yukarıda anlattığım kadar aslında. Ama timsahların kanalizasyon şebekesine nereden geldikleri kısmı çok ilginç...

Malum, Türkiye'de de giderek yaygınlaşan, "evde vahşi hayvan besleme" gibi bi akım var dünyada. "Aykırıyım işte var mı diyeceğin" diye bas bas bağıran marcinaller, evlerinde tarantula, timsah, yılan gibi hayvanlar besliyo. Hadi tarantula denen zehirli örümcek küçük sayılacak bi hayvan, akvaryum büyüklüğünde bi mekanda bakılabilir. Yılan dersen ona keza, taş çatlasın 56 ekran televizyon kolisi büyüklüğünde bi yerde yaşayabilir. Ama yavru alınan timsah büyümeye başlayıp da yatay durumdaki 16 ayak buzdolabı büyüklüğüne ulaştığında evde nasıl barındırılır ki? Üstelik bu timsah denen musibet öyle tarantula, yılan gibi hareketsiz bi hayvan da değil, bi dellendi mi ortalığı duman eder vallaha.

Neyseki çözüm bulunmuş bu duruma: Marcinal arkadaşlar yavru timsahların her geçen gün biraz daha büyüyüp serpildiğini gördüklerinde çok sevdikleri hayvancıklarını klozete atıp üzerlerine sifonu çekiyolarmış. İşte böylelikle de kanalizasyonda yaşamaya başlayan timsahlar bi zaman sonra son büyüklüğünü alıp heyula bi hale geliyomuş. Ancak yeraltında bunca hayvana yetecek kadar yiyecek olmadığından aç timsahlar kapaklardan yeryüzüne çıkıp, karınlarını sokaklarda doyuruyolarmış! 

## Üyeler ne demiş?

**H.Gökhan Asok: Filmi var.**
Bu efsanenin filmi var. Ama olaya biraz daha aksiyon eklenip bir timsahın bir biyoloji veya genetik laboratuarından atıklarla devasa boyutlara ulaşıp şehir sokaklarında terör estirmesi anlatılıyor.

# Doberman deyince durucan (2.5*)

Newyork'un batısında yaşayan bi kadın akşam alışverişini yapıp eve dönmüş. İçeri girdiğinde arka kapının açık olduğunu görmüş ama üzerinde durmamış. Burası herkesin birbirini tanıdığı, sakin, küçük bi kasabaymış ve insanlar kapılarını pek kilitlemezlermiş bile. Kadın elinde paketlerle mutfağa girdiğinde Doberman cinsi köpeğinin acıdan kıvrandığını farketmiş. Sanki hayvanın boğazında bi'şey varmış da onu çıkarmaya uğraşıyo gibiymiş. Köpeğini hemen arabaya koyup veterinere götürmüş. Veteriner de tanıdıkmış zaten, "Sen eve dön, işine bak, ben nesi olduğuna baktıktan sonra eve bırakırım köpeğini" demiş.

Kadın eve döndükten kısa bi süre sonra telefon çalmış. Arayan veterinermiş ve sesinde gizleyemediği bi heyecan varmış, "Evin içinde olağanüstü bi'şey farkettin mi?" diye sormuş. Kadın da herşeyin normal göründüğünü söylemiş. Ama telefonu kapattıktan sonra içine kurt düşmüş, sağı solu daha dikkatli incelemeye başlamış. Üst kata çıktığında merdivende ve duvarlarda kan izleri olduğunu görünce hemen veterineri aramış ve durumu anlatmış. Adam da, "Vakit kaybetmeden polisi ara. Ben de oraya geliyorum. Sanırım eve davetsiz bi misafir girmiş. Köpeğinin boğazından iki tane siyah, yarım insan parmağı çıkardım" demiş. Polis geldiğinde kısa bi araştırmadan sonra zenci hırsızı evin bodrumunda, kaybettiği kandan ötürü baygın halde yatarken bulmuş.

## Uzmanı

Batı'da "Choking Doberman" (Tıkanan Doberman) başlığıyla biliniyo bu efsane. Burada asıl dikkatinizi çekmek istediğim konu köpeğin boğazından "zenci" parmağının çıkarılmış olması.

Uzmanlar gazete haberlerinde ancak failin zenci yahut Portekiz, İtalyan, Meksikalı olması durumunda ırktan ya da milletten bahsedildiğini söylüyor. Yani hiç bi zaman, "Bugün bir beyaz, bir süpermarketi soyarken kıskıvrak yakalandı" denmiyormuş. Bu efsanede de parmakların siyah çıkmasının tek bi mantığı, kıssadan hissesi var yani: "Amman etrafınızdaki zencilere dikkat edin! Çünkü hepsi potansiyel birer suçludur!"

# Cep telefonu nerede? (2.5*)

Rachel adında bi kadın sevgilisine Noel için hediye olarak cep telefonu almış. Eve geldiğinde hediyesini Noel ağacının altına koymuş. Ancak bi'kaç saat sonra telefonun koyduğu yerde olmadığını görmüş. Hemen telefonun numarasını çevirmiş taabi. Zil sesi yakınlarda bi yerden geliyomuş.

Biraz araştırınca sesin, 63 kiloluk köpeği Charlie'den geldiğini farketmiş. Başta köpeğin telefonun üzerine yattığını sanmış ancak kaldırıp da altına baktığında telefonun Charlie'nin midesinde olduğunu anlamış. Bundan sonrasını şöyle anlatıyor Bayan Murray: "Köpeğin telefonu yuttuğuna inanamadım tabii. Sonra da kahkahalarla gülmeye başladım."

Charlie 24 saat sonra 29.99 poundluk Nokia'yı doğal yollardan özgürlüğüne kavuşturmuş. Telefon geri geldiğinde içeride hiç bi zarar görmediği, hala tıkır tıkır çalıştığı görülmüş. 

## Uzmanı

Efsaneyi bi keresinde (bu sık sık rastlanan bi'şey zaten) Reuters haber olarak koymuş bültenine. Bunun üzerine bi gazete Charlie'nin hikayesini, haberin altına mevzuyu ti'ye alan bi yazı koyarak yayınlamış:

"Gerçekten de hoş bir hikaye ama okuduktan sonra insanın aklına bir takım sorular da gelmiyor değil hani. Bir kere madem telefon hediye, o zaman hediye paketinde olmalı. Üstelik yeni telefonların pilleri şarj edilmeden satılır. Hadi pili doluydu diyelim, telefonun köpeğin midesinde açılması nasıl açıklanabilir ki? 69 kilolok bir köpek de olsa hayvan çiğnemeden yutar mı bir nesneyi? Hadi çiğnedi ve sert birşey olmasına rağmen yine de yuttu diyelim, o zaman geri geldiğinde nasıl çalışır durumda olabilir ki? Ayrıca midenin içinde, asitle dolu bir ortamda dahi tıkır tıkır çalıştığına göre Nokia'yı böyle inanılmaz telefonları ürettiği için kutlamak gerek. Ha, bir de kişisel olarak şunu merak ediyoruz: Köpeğinizin sindirim sisteminden çıkan telefonu iyice yıkayıp paklasanız dahi yanağınıza yapıştırır mıydınız?" 

# Biz sizin kediyi ezdik (2.5*)

İki çocuk arabayla Bodrum'a gidiyomuş. Birden bi kediyi çarpmışlar. Hemen durup arabadan inmişler. 30 metre filan geride yatan kediyi görmüşler. Kedi hala kımıldıyomuş ama bir+iki dakika sonra şöyle bi patisini oynatıp bayılmış. Çocuklar, "Hayvan can çekişiyo yaaa. Napmalı, napmalı?" derken iyice bunalıp "Bunu böyle bırakamayız, ölmesine yardım edelim de acı çekmesin bari hayvancağız" demişler. Bi süre "kim öldürecek" kavgası yapmışlar, sonra bi tanesi yolun kenarından bi taş almış, kedinin kafasına hızlıca indirip hayvanı öteki tarafa göndermiş. Ardından da arabaya binip yollarına devam etmişler.

Bi'kaç kilometre ileride polis bunları çevirmiş ve "Hakkınızda şikayet var" demiş. Beraberce kasabaya gitmişler. Karakolda bi kadın, "Canavarlaar, canavarlaaar!" diye bağırarak bunların üstüne atlamış. Çocuklar durumu açıklamaya çalışmışlar: "Pardon bayan biz sizin kedinizi kazara ezdik. Can çekişiyodu, yapacak başka bişey yoktu" demişler ama kadını bi türlü ikna edememişler. En sonunda polisler, "Dediğiniz hakkaten doğruysa arabada kan izleri olmalı. Arabaya gidip bakalım o zaman" demişler. Hep beraber arabaya gidilmiş, lastiklere bakılmış. Çocukların ezdiği kedinin cesedi hala çamurluğun içinde duruyomuş. 

## Üyeler ne demiş?

**ertunç tekipek: Bi de bu versiyonu var...**
Bu efsaneyi bi de şöyle biliyorum ben: 4 arkadaş kiraladıkları arabayla bilmedikleri bir mahalleden geçerken birşeye çarpıyorlar. Az ilerde de bir kedicik kıvranıyormuş gibi hareketler yapıyor. Bizimkiler de bu kediyi kıvranıyor zannedince etrafta buldukları bir sopayla kediyi hacamat ediyorlar. O anda yukarıdan bir teyze "Canavarlaaaar!" tepkisini veriyor ve olayın o kedinin yiyecek için teyzeye kur yaparken şımarmasından kaynaklandığı anlaşılıyor. Asıl maktül kedinin tamponda pestil halde bulunmasıyla da dumur son buluyor.