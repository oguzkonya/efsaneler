# Dönmüş, dönmüş, dönmüş... (2.5*)

Bir lunaparkın gece bekçisi olarak işe başlayan bir vatandaşımız, bir gece çok sıkılmış ve "Bari oyuncaklara binip eğleneyim diye" düşünmüş. Hep binmek istediği ama bir türlü fırsat bulup da binemediği zincirli sandalyeleri gözüne kestirmiş. Hani şu sekolin denilen zincirle yukarıdan bağlı olup dönmeye başlayınca merkez-kaç kuvvetiyle dışarı doğru açılan bi oyuncak vardır ya; işte ona.

Vatandaş sandalyeye oturmuş, eline aldığı uzun bir çubukla aletin şalterini açmış. Şalter iner inmez zincir dönmeye başlamış. İçini çocuk gibi bi sevinç kaplamış. Çığlıklar atıp, klasik zincir ayılıkları yapmaya başlamış. Dönmüş, dönmüş, dönmüş...

Otomatik olarak duracağını sandığı zincir, bir türlü durmuyormuş. Doğal olarak bir süre sonra vücudu isyan etmeye başlamış; başı dönüyor, midesi bulanıyormuş. Sonuçta sabaha kadar dönmüş durmuş. Sabah mesaiye gelen lunapark çalışanları cesedini hala dönmekte olan zincirde bulmuşlar. Yapılan otopside, bekçinin beynindeki denge merkezi damarlarının patlaması sonucu beyin kanamasından öldüğü ortaya çıkmış.

Bu efsaneyi Ali Ölmezoğlu gönderdi. Sağolsun, varolsun :) 

## Uzmanı

Bu efsane çeşitli biçimlerde anlatılır. Hatta değişik anlatımlarıyla zaman zaman yazılı basında da yer almıştır. Kim bilir belki bir yerde bir zamanlar gerçekten olmuştur. En bilinen versiyonlarından biri; bekçinin sayısı her anlatılışında değişen arkadaşlarını gece lunaparka beleşten eğlenmeye çağırdığı, arkadaşlarını kıskandığı için zincire kendisinin de binip, şalteri indirdiği şeklindedir. Ölüm nedenleri de anlatıcıya göre değişiyor: kiminde talihsiz kurbanlar kusa kusa ölür, kiminde korkudan ödleri patlar, kiminde de dayanamayıp aşağıya atlarlar. 

# Ben öldüm galiba! (3*)

Mezbahadan et taşıyan bir tırın sabahın erken saatlerinde yüklenip bir an önce yola çıkması gerekiyormuş. İşe sabahın kör vakti gelen işçiler, tırı yüklemeye başlamışlar. Alelacele işi bitirmişler. Tırın şoförü arkadaki soğuk hava deposunun kapısı kapatılır kapatılmaz yola çıkmış. Ancak son eti çengele takmaya uğraşan işçinin içeride kaldığını kimse farketmemiş. Uyku sersemi olan işçi de başına gelen korkunç şeyi, ancak tır hareket edince farkedebilmiş. Tır hiç durmadan 8 saat yol alacağından, arkadaşları kaybolduğunu farketmezlerse donarak öleceği kesinmiş.

Bir süre duvarları yumruklamış ama sesini duyuramayacağını biliyormuş. Bir süre sonra üşümeye başladığından hareketleri yavaşlamış ve bir kenara çöküp ölümü beklemeye başlamış. Oturup kaçınılmaz sonunu beklemeye başlamış ve cebinden çıkardığı kağıt kaleme yazmaya başlamış. 1. saat: çok üşüyorum; 2. saat: her yerim uyuşuyor; 3. saat: ayaklarımı hissetmiyorum; 4. saat: donarak ölmek istemiyorum, kalemi tutucak gücüm kalmadı, ellerim dondu...

Tır etleri teslim edeceği yere geldiğinde şoförü dondurucunun kapısını açınca içerisinin soğuk olmadığını farketmiş. Sabah yola çıkarken aceleden dondurucuyu çalıştırmadığını hatırlayan şoför, lanetler okurken köşede büzülmüş yatan işçiyi görmüş. Adamın uyuyakaldığını sanan şoför, işçiyi sarstığı halde uyandıramamış.

Polis olaya el koymuş, şoför tutuklanmış. Bir müddet sonra adli tabip raporunda işçinin ölüm nedeni vücut ısısının hızla düşüşü olduğu açıklanınca temize çıkmış. Meğerse talihsiz işçi psikolojikman ölmüşmüş.

Bu efsaneyi Ceren Kozan gönderdi. Sağolsun, varolsun :) 

## Üyeler ne demiş?

**camenae bocuk: Bir başka versiyon**
Bu efsanenin bir başka versiyonu daha var: Adam bir lokomotifin soğutma ünitesinde kalır. Her nasılsa kapı sıkışır ve adam içeride mahsur kalır. Zavallı adam bir kağıda şunları yazar: Karım ve Kızıma ; sizleri çok seviyorum! Karıcım anneme iyi bak. Tanrı herkesi donarak ölmekten korusun... Elveda Bir müddet sonra adamı ünitede donmuş bulurlar. Ama ünite adam içindeyken hiç çalışmamıştır...

**Aytac Keskin: Savaşçı**
Bu hikayeyi Doğan Cüceloğlu'nun "Savaşçı" isimli kitabında okumuştum

# Marmara canavarı (2.5*)

Lonch Ness Canavarı dünyanın en popüler canavarlarından biri. Türkiye'nin en popüleri ise Van Gölü Canavarı. Hakkında yüzyıllardan beri yüzlerce hikaye anlatılan ve birçok görgü tanığının olmasına karşın Marmara Canavarı, bu iki rakisinin gölgesinde kalmış. Marmara Canavarı hakkında özellikle Tuzla'da bir çok efsane anlatılır.

En çok bilinen efsane ise 1970 yıllarında yaşanmış olanıdır. Gecenin bir yarısı teknelerini limana bağlayaniki balıkçı, Anadol pikaplarına atlayıp evlerinin yolunu tutmuşlar. Yol mezarlık yanından geçiyormuş. Arabayı süren bu mezarlıktan korktuğu için dualar ediyormuş. Diğeri batıl korkuları olmadığından arkadaşıyla dalga geçiyormuş.

Bu sırada şoför aniden firene asılmış. Çünkü ince bir ağaç enlemesine yola devriliymiş. Şoför "Ben hayatta inmem" demiş. Diğeri babayiğit bir adammış, "Ben tek başıma hallederim" diyip çıkmış arabadan. Gece karanlığında ince uzun ağaca bakıp: "Kavak ağacı galiba" demiş. Yaklaşıp ağacın gövdesine sarılıp da ağacın kabuğunun yumuşak olduğunu ve kımıl kımıl hareket ettiğini hissedince babayiğitlik filan kalmamış taabii; aynen tabanları yağlamış.

Arkadaşını dikkatle izleyen şoför ağacın hareketlendiğini ve yukarı doğru kalktığını görünce, karşısındakinin ağaç değil de ben diyim on, sen de yirmi metre boyunda dev bir yılan olduğunu farketmiş. Yılan başını kazdığı mezardan çıkarınca dehşete düşen şoförün saçları o anda bembeyaz kesilmiş. Allahtan karnını mezarda doyurduğu için canavar ne şoföre ne de arkaşına saldırmamış. Denize doğru akıp gitmiş. İki arkadaş perişan halde köylerine dönmüşler.

Sonradan köyün yaşlılarından yılanın Marmara denizinde yaşayan ve denize yakın mezarlardaki, yeni gömülen ölüleri yiyerek yaşayan bir canavar olduğunu öğrenmişler. Anlattıklarına göre; daha önceleri yılanın çok aç kaldığında balıkçı teknelerine dahi saldırdığı olurmuş. O zamanlarda Yalova ve Kumla'da da ortaya çıkarmış. Marmara Canavarı'yla karşılaşan herkes söz birliği etmişcesine yılanın bir kavak ağacı boyu ve eninde olduğunu söylermiş. Ama yıllardır Marmara Canavarı'nı gören olmamış.

Bu efsaneyi Ersin Kıymaz gönderdi. Sağolsun, varolsun :) 

# Eyvah! Ölü dirildi (2.5*)

Etrafında sevilen bir zat-ı muhterem vefat etmiş. Yakınları çok büyük bir cenaze töreni tertip etmiş. Ben diyim 50, siz deyin 100 arabalık bir cenaze konvoyu oluşmuş. Minibüsler, otobüsler kiralanmış, doluşulmuş arabalara. Konvoy yola çıkmış.

Az gitmişler, uz gitmişler yol bitmemiş. Konvoy uzun olduğu için yavaş da ilerliyormuş arabalar. Minibüslerden birine doluşmuş olanlar sıkılmaya başlamış. İçlerinden biri arka taraftan şoförün omuzuna dokunup "Birader, daha çok var mı?" demesine kalmamış, şoför çığlığı basıp kendini aşağıya atmış. Minibüs kontrolsüz biçimde sağa sola kaymaya başlamış. Neyse ki bir ağaca toslayıp durmuşlar. Kimsenin burnu kanamamış.

Minübüsten sağsalim inen yolcular bir hışım arkalarda bir yerlerde yarı baygın yatan şoföre ulaşmış. Bakmışlar ki şoför kafayı gözü yarmış yerde yatıyor. Hep bir ağızdan "Deli misin? Niye atladın?" diye adamın başına üşüşmüşler. . Adamı silkelemişler filan, kendine gelmiş "Hepinizden çok özür diliyorum. Bu işe yeni başladım. Daha önce cenaze arabalarında şöförlük yapıyordum. Omzuma dokunulunca ölü dirildi sandım" demiş.

Bu efsaneyi Zeynep İpek gönderdi. Sağolsun, varolsun :) 

# Kan damlıyor (3.5*)

Amerika'da bir baba ve oğlu beraber bir karavan yolcuğuna çıkmışlar. Alternatif bir tatil yapmayı planlıyorlarmış. Belli bir yol güzergahı çizmedikleri için macera olsun diye anayoldan sapıp, dar bir yola girmişler. Bayağı bir yol gittikten sonra çöl gibi bir yere varmışlar. Etrafta in cin top oynuyormuş. Bu sırada adam benzinlerinin azaldığının farkına varmış. Hemen haritayı açıp en yakın yerleşim yerini aramışlar. Karavan bir süre daha gittikten sonra, benzin bittiği için yolda kalmış.

Baba kasabaya gidip benzin alıp geleceğini söylemiş. Ancak çocuk bulundukları yerden hiç hoşlanmamış. Babasına kendisini de götürmesi için yalvarmış. Ancak adam çocuğun onu yavaşlatacağını düşündüğü için, karavanın kapısını kilitleyeceğini ve kısa sürede döneceğini söyleyerek çıkmış. Cep telefonunu da çocuğa bırakmış. Çocuk korku içerisinde beklemeye başlamış. Bir saat geçip babası geri dönmeyince paniğe kapılmış. Bir zaman sonra, karavanın tavanından "pıt pıt pıt" diye sesler gelmeye başlayınca telefona sarılıp, eyalet polisini aramış. On dakika sonra kasaba şerifi karavana ulaşmış. Şerif ve yardımcıları kapıyı kırarak açmışlar. Çocuk dışarıya çıkar çıkmaz babasının kasabaya gittiğini, ama çok geç kaldığını nefes nefese anlatmaya başlamış.

Ama şerif çocuğa bakacağına karavanın altında durduğu ağaca bakıyormuş. Sonra yardımcısına "Çocuğu buradan uzaklaştırın" deyince, çocuk arkasını dönüp ağaca bakmış ve düşüp bayılmış. Meğer karavanın üzerine pıt pıt diye damlayan, ağacın dalına asılmış olan babasının kafasız cesedinden akan kanın sesiymiş.

Bu efsaneyi Ezgi T... gönderdi. Sağolsun, varolsun:) 

## Üyeler ne demiş?

**Mutlu Mutlukan: Çeşme'de olmuş**
Ben çok benzer bir olayı, Çeşme'de olmuş diye duymuştum. Kadın arabada kocasını beklerken uyuyakalmış. Ama kadın arabanın tavanına damlayan kan sesiyle değil, kocasının kopmuş kafasının arabanın tepesine düşmesiyle uyanmış. Korktuğu için arabadan çıkamamış. Bunu anlatan, bu olayın gerçek olduğunu ve gazetelerde yayınlandığını söylemişti.

**keyser soze: Tales From The Cyrpt**
Bu anlatılan hikaye "Tales From The Crypt" serisinden bir bölüm. Aynı zamanda filmide çevrildi. Filimde 4 genç karanlık bir kasaba yolunda bir trafik kazası geçiriyorlar ve arabadan sağsalim çıkıp, orman içinde ateş yakıp yardım gelinceye kadar birbirlerine korku hikayesi anlatıyorlar. O hikayelerden biri de işte bu hikaye. Bu hikayeyi anlatan kazazede, gidip yardım gelip gelmediğine bakacağını söylüyor. Kaza yaptıkları yere yaklaştığında ambulans ve polis arabalarını görünce yardımın geldiğini anlıyor. Dönüp arkadaşlarına haber veriyor. Hepsi birden koşarak olay yerine geldiklerinde donup kalıyorlar. Çünkü görevliler kendilerinin cesetlerini ceset torbalarına koyuyorlar.

# Kafaları kopmuş (2.5*)

ngiltere aniden bastıran sisiyle ünlüdür. Yine sisin yoğun olduğu bir gün kadının biri şehirlerarası bir yolda arabasıyla seyahat ediyormuş. Sabahın erken saatleriymiş. Sis yüzünden pür dikkat ve olabildiğince yavaş gidiyormuş. Derken yolun iki tarafında oldukça garip açıyla park etmiş iki araba görmüş. Önce tırsmış. Ama merakına yenik düşmüş ve arabasını biraz ileride güvenli bir yere çekmiş.

İhtiyatla ilk arabaya yaklaşmış. Her halinde savrularak durduğu belli olan otomobilin görünen bir hasarı yokmuş. Otomobilin etrafında dolaşan kadın şoför mahalinde yan koltuğa doğru yatmış bir adam olduğunu görmüş. Açık pencereden içeri uzanarak, adama seslenmiş. Yanıt alamamış. Bu arada farkında olmadan kapıyı tutunca eline yapışkan bir şey bulaşmış. Alacakaranlıkta eline bulaşan şeyin önce ne olduğunu anlayamamış, ama birden bire jeton düşmüş. Elindeki kanmış.

Panik içinde arabasına koşmuş. Son sürat en yakın yerleşim yerine gidip, polise durumu anlatmış. İngiliz polisi hemen harekete geçmiş. İki arabanın bulunduğu yere vardıklarında, olağanüstü tedbirler alarak arabalara aynı anda iki ekip halinde yaklaşmışlar. Biraz sonra her iki ekip lideri, polis müdürüne arabalarda kafası kopuk birer ceset olduğunu rapor etmişler.

Bir süre sonra cesetlere ait iki kafa bulunmuş. Kafaların her ikisi de darmadağan olmuş vaziyetteymiş. Otomobillerde ise hiç bir hasar yokmuş, cesetlerde başka bir darbe de. Kafalar ise kesici bir aletle kesilmemiş, güçlü biri ya da bir şey tarafından sanki bir serçe kafasıymış gibi çekip kopartılmışa benziyormuş. Polisler bu işin içinden bir türlü çıkamamış. Olaya İngiliz gizli polisi MI5 el koymuş.

MI5'da yeni kurulan seri katil araştırma birimi, olay mahalini didik didik incelemiş. İki gün sonra MI5 karargahına bu esrarengiz olay hakkında bir rapor ulaşmış. Dehşet verici bu olay, aslına basit bir trafik kazasıymış. Raporda olay şöyle anlatılıyormuş. Yoğun sise rağmen hız yapan iki sürücü de bellerine kadar sarkarak yolu daha iyi görmeye çalışıyorlarmış. Karşı yönlerden gelen bu iki otomobildeki sürücüler hızla gelen diğer otomobili çok geç farketmişler. Kafaları birbirine hızla çarpınca, ikisinin de kafası kopmuş.

Bu efsaneyi Can Özer gönderdi. sağolsun, varolsun :) 

## Üyeler ne demiş?

**zeynep ipek: Temel'le Dursun İngiliz olmuş**
Fıkrada bu kadar uzun uzadıya anlatılmamıştı ama yine de çok benziyor. Fıkra şöyle: Polise kaza oldu diye bir ihbar gelmiş. Polisler oraya gidince Temel ile Dursun'un kaza yaptıklarını öğrenmiş. İkisinin de arabalarında çizik yokmuş. Ancak Temel ve Dursun'un ağız burun dağılmış vaziyetteymiş. Polis nasıl oldu bu diye sormuş,Temel de anlatmaya başlamış: "Sormayın komiserim. Hava sisli olduğu için kafamı çıkarmış öyle bakıyordum. Meğer Dursun da karşıdan öyle geliyormuş."

# Yurttaki cinler (3*)

Bu efsane, 80'li yıllarda dilden dile dolaşıyordu. Gazi Kız Öğrenci Yurdu'nda bir grup kız, eğlence olsun diye cin çağırmaya karar vermiş. Bi odaya toplanıp başlamışlar seansa. Cin çağırmadaki en önemli husus da, cini geri göndermekmiş. Kızlarımız cini çağırıp bi güzel eğlenmişler. Hatta dalga falan bile geçmişler, gülmekten yerlere yuvarlananlar olmuş.

İşleri bitince cini göndermek istemişler ama cin gitmiyomuş. Saatlerce uğraşmışlar. Sonunda cin gitmiş. En azından öyle sanmışlar. Gece yarısından sonra ise katlardan tuhaf tuhaf gürültüler gelmeye başlamış. O aralarda da bi sapık hadisesi yaşanmışmış yurtta. Cin olayını bilmeyen diğer kızlar korku içinde gürültüleri yurt idaresine haber vermiş. Gene sapık geldi sanılmış ve yurt didik didik aranmış ama bi'şey bulunamamış. Herkes tekrar odasına çekilmiş. Ancak o tuhaf gürültüler hala devam ediyomuş. Bu kez polis çağırılmış. Bütün kızlar dışarı çıkarılıp bi de polis didik didik etmiş yurdu. Ama yine nafile. Hiiiç bi'şey bulunamamış.

Bu esrarengiz gürültüler durmuyomuş. Cin çağıran kızlar, olayı kendi aralarında konuşurlarken birisi, "Yaa yoksa bizim cin mi gitmedi mi, o çıkarıyo olmasın bu gürültüleri?" demiş. Aynı cini tekrar çağırmaya karar vermişler. Evet, gerçekten de önceki cin kendisiyle alay edildiği için gitmemiş ve cini kim çağırdıysa ancak o ikna edip gönderebilirmiş. Cini çağıran grubun başındaki kız panik olmuş. Çok da iyi bilmezmiş bu işleri. Ertesi gün bilenlerden cinlerle ilgili bi'şeyler öğrenerek cini göndermeye çalışmış. Ama o gürültüler durmamış. Cinin gidip gitmediği tam anlaşılamamış. Ancak o günlerde Gazi Yurdu'nun üst katlarından atlayarak intihar eden kızın, işte bu kız olduğu söyleniyormuş.

Bu efsaneyi Ümit Baykal gönderdi. Sağolsun, varolsun :) 

# Allahsız Osman (2.5*)

İstanbul'da 1800'lü yıllar... O zamanın ünlü kabadayılarından Ustura Kemal ve arkadaşları, Karacaahmet Mezarlığı'nın karşısında bi evin bahçesinde çilingir sofrası kurmuşlar. İçki masası muhabbeti tüm hızıyla devam ederken laf dönüp dolaşıp mezarlık ve ölü konusuna gelmiş. İçinde zırnık Allah korkusu ve vicdan bulunmadığını iddia ettiği için lakabı Allahsız Osman olan bir kabadayı, "Ulan ölü ne ki be?! Sen sağ olanlardan kork, ölüden kimseye zarar gelmez" demiş. Ustura Kemal da muhabbeti koyulaştırmak için, "Ulan Osman, madem ölüden korkmuyosun, gel şunu iyiden iyiye ispatla bize" diye dalga geçmiş.

Allahsız Osman bunu nasıl yapacağını sorunca, Ustura Kemal, "Aha şu karşıdaki Karacaahmet mezarlığını görüyosun. Madem Allah'a inanmaz ve ölüden korkmazsın, bu gece 12'de mezarlığa girip sana vereceğimiz kazığı mezarlığa içinde bi yere çak. Sabah biz gidip, kazığın orada olup olmadığına bakarız. Eğer orada bi kazık varsa seni takdir ederiz" demiş. Allahsız Osman aslında, gece mezarlığa girmek bi yana, yanından geçerken bile türkü söyleyen bi adammış. Ama yiğitliğe leke süremeyeceğinden, "Peki ama siz de benimle gece gelip, mezarlık çıkışında bekleyeceksiniz" demiş. Zaten bu konuşmalar akşam saatlerinde yapılıyomuş, gece yarısı kalkıp Karacaahmet Mezarlığı'na gitmişler.

Osman, gece karanlığında mezarlığın büyük kapısından içeri girmiş. Herkesin Allahsız Osman olarak bildiği o cesur (!) kabadayı, mezarlığın içinde salavatlar getirerek bi elinde kazık, bi elinde çekiç ilerlemiş. Bi mezarın yanına geldiğinde alelacele eğilip kazığı yere çakmış. Korktuğu için de hemen or'dan uzaklaşmak istemiş. Ama bi'şey, giydiği setrenin, (o zamanlar erkeklerin giydiği uzunca eteği olan bi tür giysi) ucundan tutmuş. Allahsız Osman vargücüyle, "İmdaaat! Ulan yardım edin. Ölü beni tutuyooo" diye feryat etmiş ama kendinden epey uzakta olan arkadaşlarına sesini duyuramamış. Bağıra çağıra mezarın üzerine yığılıp, kalp krizinden oracıkta ruhunu teslim etmiş.

Uzunca bir süredir mezarlığın dışında bekleyen arkadaşları, Allahsız Osman'ın kendilerine oyun oynayıp, mezarlığın öteki kapısından çıktığını düşünüp dağılmışlar. Ertesi sabah ise, Ustura Kemal ve arkadaşları kazığın çakılı olup olmadığına kontrol için Karacaahmet Mezarlığı'na gelmiş. Bi bakmışlar ki, Allahsız Osman, kazıkla beraber setresinin ucunu toprağa çakmış durumda, bi mezarın üzerinde cansız yatıyomuş.

Bu efsaneyi Mehmet Dinar gönderdi. sağolsun, varolsun :) 

## Uzmanı

Bu efsane, çeşitli tarihlerde, değişik insanlara ithaf edilerek de anlatılır. Benzer bi efsaneyi üyemiz Koray Dağlar da şöyle anlatmış...

İki arkadaş mezarlığa gidip sevmedikleri birinin mezarına bıçak saplamaya karar vermişler. Bu işi gece kimse yokken yapacaklarmış. Ama adamlardan biri korkarak dönmüş. Öbürü ise, onun bu korkaklığıyla dalga geçerek, "Ben yaparım, n'olacak ki" demiş.

Sabah adamı o mezarın üzerinde ölü bulmuşlar. Mezara bıçağı saplarken, aynı zamanda paltosunu da toprağa saplamışmış. Talihsiz adam ölünün kendisini tuttuğunu sanarak kalpten gitmiş. 

# Tabutta kim var? (2.5*)

Gencin biri otostop yapıyormuş. İyi kalpli kamyoncunun biri durmuş ama kamyonun ön tarafında yer yokmuş. Gence kasada gitmeyi kabul ederse onu alabileceğini söylemiş. Çocuk atlamış kamyonun arkasına. Giderlerken acayip bir yağmur başlamış. Kamyonun arkasında da boş bir tabut varmış. Islanıp üşümeye başlayan genç, tabutun içine gireyim de bari ıslanmayayım diye düşünmüş.

Delikanlı keyfi yerinde, tabutun içinde kestirmeye başlamış. Bu arada kamyoncu yol kenarında otostop yapan iki köylüyü de almış. Tabii onlara da kasaya binmeleri gerektiğini söylemiş. Köylüler tabutu görünce biraz ürkmüşler ama yine de binmişler.

Kamyon anayoldan ayrılıp köy yoluna girince, tabutun içinde kestiren genç, sarsıntıdan uyanmış. Acaba yağmur dindi mi diye bir bakayım demiş ve tabutun kapağını aralamış. Bizim köylüler, içinde ölü olduğunu düşündükleri tabut açılınca bağıraraktan kamyondan atlamışlar. Tabi haşat olmuşlar.

Bu efsaneyi Miss Witch gönderdi. Sağolsun, varolsun :) 

## Üyeler ne demiş?

**Hakan Laçinok: Kızılcahamam versiyonu**
Bu efsanenin bir versiyonu da Kızılcahamam'da geçiyor. Söz konusu olan araba cenaze arabası ve tabuta giren kişi ise bir zihinsel özürlü. Bunun dışında olaylar aynen bu efsanede anlatıldığı şekilde cereyan ediyor.

# Kafasını kes, gel (2*)

Bundan 15 yıl kadar önce, köyün birinde küçük bir kız, kuduz olduğu sanılan bir köpek tarafından ısırılmış. Hükümet tabibi, ilçede başka doktor olmadığından göreve yeni başlayan bir sağlık memurunu, kızı alıp getirmesi için olay mahalline göndermiş. Sağlık memuru köye vardığında, kızın çoktan hakkın rehmetine kavuşmuş olduğunu görünce, hükümet tabibine telefon açıp "Efendim kız ölmüş ne yapayım?" diye sormuş. Karşıdan "Başını kes, gel" yanıtını almış. Tabibin kızı kastettiğini sanan acemi sağlık memuru, köpeğin başını keseceğine kızın başını kesip hükümet tabibliğine götürmüş.

Kızın akrabaları olayı öğrenince ortalık karışmış taabi. Çoluk, çocuk, bütün köy hükümet tabibliğinin kapısına dayanmış. Tabib ne yapacağını saşırmış. Sağlık memurunu jandarma korumasına vermiş. Kendisi de atlamış arabaya, köye gidip zavallı kızcağızın kafasını dikmiş. Sağlık memuru başka bir ile tayin edilmiş, köylüden resmi özür filan dilenmiş, olay tatlıya bağlanmış.

Bu efsaneyi Emin Kuşçu gönderdi. Sağolsun, varolsun :) 

# Kesik kafa (2*)

Bu olay 10 yıl kadar önce Çapa Tıp Fakültesi'nde olmuş. Tahsin adında bi doktor, ihtisasının 4. yılında yeni bir ameliyat tekniğini etüd etmek için bi kadavraya ihtiyaç duymuş. Çapa'da da kadavralar çok zor elde edilirmiş. Tahsin anatomi kürsüsüne başvurmuş; uzun bir naz-niyazdan sonra tam bir vücut değil ama bir kafa (erkek kafası) vermeye razı olmuşlar.

Bizimki daha uygun bir paket malzemesi bulamadığı için kafayı büyükçe bir pasta kutusuna koymuş. Kutuyu da naylon poşete yerleştirip Nöroloji - Nöroşirürji binasının en üst katındaki asistanlar odasına çıkartmış. Bu odada da külüstür bir buzdolabı varmış. Pakedi o buzdolabına yerleştirmiş. Tam o sırada, ruhsal problemlerinden ötürü uzunca bi süre hava değişimine yollanmış ve de tatili taze bitmiş olan bölüm hademelerinden Niyazi odaya girmiş. Tahsin, Niyazi'nin pakedi karışıtırmasından, beklenmedik bir anda kesik kafayla karşılaşıp korkmasından ve de maazallah kendini yedinci kat penceresinden atmasından falan çekinerek, "Niyazi, bu kutuyu kat'i surette açmıyorsun, tamam mı?" diye defalarca tembih etmiş. Niyazi de, "Tahsin Beyimin emri başım üstüne. Ne açarım, ne açtırırım" yollu teminatlar vermiş. Tahsin nisbeten ferahlayarak odadan ayrılmış. İşlerini yapmak üzere Nöroşirürji katlarından birine inmiş.

Kısa bir süre sonra bölüm başkanı, genç doktoru çağırtarak, "Oğlum ne yaptın, ne ettin?" diye başlayan bir fırça seansına girişmiş. Meğer Niyazi, Tahsin odadan ayrılır ayrılmaz, buzdolabından kutuyu çıkarıp kafayı bulmuş. Ama korkmak şöyle dursun, kafayı kaptığı gibi koşa koşa "Tahsin Bey adam öldürmüş, Doktor Tahsin adam kesmiş diye!" diye naralar atarak Nöroloji asistanlarının odasına dalmış. Elindeki kafayı da o sırada orada bulunan üç hanım asistanın önüne atmış. Kızlardan ikisi oracıkta fenalık geçirmiş. Kendilerine gelince de Tahsin'i şikayet etmişler. Olayın altında yatan gerçek ortaya çıktığında Tahsin, olayı küçük bir disiplin cezası ile atlatmış. 

## Uzmanı

Bu olayın gerçek olduğuna dair şahitler var. Ancak yıllar yıllar içinde, üstüne sürekli eklemeler yapılarak efsane olmuş. İşin aslını hikayenin kahramanları bilir. Eh, bekleyelim bakalım; onların da yolu bi gün bu siteye düşer elbet :) 

# Buyur teyze? (3.5*)

17 Ağustos gecesi Adapazarı'nda yaşlı bi teyze, gece saat 2 buçukta ana caddedeki apartmanlardan birinin zillerini çalmaya başlamış. Kimse kadına kapıyı açmamış, hatta uyandırdıkları için, camı açan bağırıp çağırmış. Üst katlardan bi adam, "Gecenin bu saatinde ne istiyosun teyze?" diye sormuş. Kadın, "Karnım aç oğlum. Bi parça ekmek var mı?" deyince adam, "Yok, yok. Allah Allah, gecenin bu saatinde ne bu yahu?" demiş. Yatağa döndüğünde karısı, yaşlı kadının aç olduğunu öğrenince, "Keşke verseydik" demiş.

Teyze zillere basmaya devam etmiş. En üst katta yeni evli bi çift oturuyomuş. Kadının ne istediğini öğrenince kapıyı açıp yukarı çağırmışlar. Evin hanımı, hemen yiyecek bi'şeyler hazırlamış. Kadına eşlik edip beraberce yemişler. Yemek bitince kadıncağız, "İçimde bi huzursuzluk var. Bi an evvel dışarı çıkalım" diye yalvarmaya başlamış. Genç çift, sırf kadını kırmamak için sokağa inmiş. Daha dışarı adım atar atmaz da her yan sallanmaya başlamış. Depremde o kocca apartman yerle bir olmuş.

O binada oturanlardan sadece yeni evliler ve kocasına, "Keşke yemek verseydik" diyen kadın ölümden kurtulmuş. Onu da 3 gün sonra enkazın altından çıkarmışlar.

Bu efsaneyi Demet XXX gönderdi. Sağolsun, varolsun :) 

# Titanic'i batıran mumya (3*)

Titanic'in sahibi The White Star Line diye bi şirketmiş. Bu firmanın ortaklarından olan Sir James Cole'un babası, vakti zamanında, Mısır'da Ramses mumyasının kazılarına katılan 70 kişiden biriymiş. Bu yüzden ailesiyle birlikte sonsuza dek lanetlenmiş. Mister Cole, kazılardan kısa bi süre sonra diğer arkadaşları gibi esrarengiz bi şekilde hastalanıp ölmüş. Üstelik cenazesini taşıyan gemi de Akdeniz'de kaybolmuş.

Oğlu James ise hayatı boyunca bu lanetten nasibini almış. Annesi ve kız kardeşini evlerinde çıkan bi yangında kaybetmiş. 18 yaşına kadar yetiştirme yurdunda yaşamak zorunda kalmış. Yine de başarılı bi iş adamı olup, The White Star Line adlı bir deniz taşımacılığı şirketine ortak olmuş. Ancak babasının katıldığı kazının 20'inci yılında şirketin gemileri tek tek talihsiz kazalar geçirmeye ve batmaya başlamış.

Şirket bi türlü kazaların önünü alamamış. Üstelik basın da üzerine geliyor, her gün boy boy eleştiri yazıları çıkıyomuş. Şirketin zararı feci boyutlara ulaşmış. The White Star Line son kozunu oynamaya karar vermiş. Tüm mal varlığını üç büyük, süper lüks gemiye yatırmış. Bu gemilerin adları Olympic, Titanic ve Britannic'miş.

Bu üç geminin de üzerinde bi lanet varmış. İlk gemi Olympic, 1911'de, Atlantik Okyanusu'nda bi buzdağına çarpmış. Tamir için getirildiği tersanede çıkan bir yangında da tamamen yanmış. Titanic illegal bir şekilde mumya taşıdığı söylentilerine rağmen 1912 yılında ilk seferine çıkmış. Titanic'in trajik hikayesini herkes bilir; onun da yoluna bi buzdağı çıkmış. Britannic ise 1. Dünya Savaşı sırasında Atina açıklarında, 1916 yılında meydana gelen bi patlamada batmış. Kısa süre sonra The White Starline şirketi denizcilikten çekildiğini açıklamış.

James Cole'un babasının katıldığı kazıda mumyası çıkartılan Ramses'in laneti ise şöyleymiş: "Beni yerimden oynatan herkesi sulara gömeceğim".

Bu efsaneyi Alex Mercure gönderdi. Sağolsun, varolsun :) 

# Kazası bol yollar (2*)

İzmir'in oldukça işlek olan İnönü Caddesi'nde kaza eksik olmaz. Fakat bu kazaların nedeni sürücülerin ve yayaların dikkatsizliği değilmiş. 1960'larda yapılan bu cadde, bazı yerlerde mezarlığın üzerinden geçirilmiş.
Bu efsaneyi İlker Hepkaner gönderdi.

Çanakkale'de Jandarma Kampı'nın önünden İzmir'e giden yol, civardeki en çok trafik kazası olan yolmuş. Bu yolda haftada en az bir kere kaza oluyormuş. Kazalar genelde kampın önünde olurmuş. Çünkü geceleri savaşta ölen askerlerin ruhları askeriyeyi ziyaret edermiş. Bu görüntüden tırsan sürücüler direksiyon hakimiyetini kaybedermiş.
Bu efsaneyi Batuhan Erginbaş gönderdi. 

## Üyeler ne demiş?

**Cem Altel: Sigorta şirketlerinin belalısı**
Paris'te Arc De Truimph meydanı çevresinde de çok kaza olur. Çünkü zaman kaybına sebep olacağı düşünülerek meydana trafik lambası konulmamış. Sigorta şirketleri bu meydanda olan kazalarda zararı kesinlikle karşılamıyorlar.

**engin ali: Avcılar-Küçükçekmece yolu**
İstanbul'un "kazası bol" yolu, E-5 karayolunun Avcılar'dan Küçükçekmece yönüne giderken lunaparkın önündeki bölümüdür. Bu kazaların sebebi o hizada bir yatırın olmasıymış. Nerden biliyorum? Aynı yerde ben de bir kaza geçirmiştim.

# Kancalı katil (3*)

Sevgililer sinemada güzel bi film seyrettikten sonra arabalarına binmişler. Erkek sevgilinin libido faaliyetleri süpper olduğundan kız arkadaşını eve bırakmak yerine arabayı şehrin hemen dışındaki ormanlık araziye sürmüş. Kız, "Dur, nolursun, istemiyorum, eve gitmem lazım" dese de çocuk arabayı ağaçların arasında sota bi yere çekmiş. Ve ufak saldırılarla harekete geçmiş. Kız hala, "Ayyy Jim, hayır dedim sana, hayırrr!" diyormuş. Libido sahibi genç de, "Off Janet. Bak ne kadar güzel bir dolunay var. Radyoda mükemmel bir müzik çalıyor ve ikimiz başbaşayız. Bundan daha uygun bi an olabilir mi sevişmek için" diye ikna çalışmaları yapıyomuş.

Tam bu sırada, radyodaki müzik kesilmiş ve flaş haber girmiş. Spiker endişeli bi sesle, "Önemli bir haberi vermek için yayınımıza ara verdik. Şehrimizin akıl hastanesinden çok tehlikeli, katil bir hasta kaçmıştır. Onu, sağ eline taktığı, eski korsanların kullandığı kancadan tanıyabilirsiniz. Manyak katil en son 81 numaralı otoyolda görülmüştür" diye anons yapmış.

Bu otoyol tam da bizimkilerin olduğu yermiş. Kız panik olmuş taabi. "Jimmm, Oh Jesus, niye geldik buralara. Çabuk. Çabbuk gidelim bur'dan!" Çocuk feci bozulmuş. "Abartıyolar yaa. Hey Tanrım. Sana da bahane çıktı. Öyle olsun, gidelim bakalım" diye sinirle wrommm diye gazlamış.

Kızın evinin önüne geldiklerinde Jim bütün kızgınlığına rağmen, kızın kapısını açmak için arabadan inmiş. Sağ tarafa geldiğinde de kapının kolunun üstündeki kancayı görmüş. Gözleri faltaşı gibi açılmış tabii. Bilekten kopmuş bir kolmuş bu. Kanlar hala şıp şıp damlamaya devam ediyomuş. Anlaşılan bizimkiler tammm zamanında kurtarmışlar paçayı!

Bu efsaneyi Emir Aral gönderdi. Sağolsun, varolsun :) 

## Üyeler ne demiş?

**kum kaka: Siz yalan sanın!**
Bu bir efsane değil. Benim en yakın arkadaşımın üniversite arkadaşının başına gelmiş! Amerika'da okuyorken olmuş ama otoyol numarası doğru değil galiba, bir ara kendisine sorarım ben. Vallaha billaha...

# Hadi tavla oynayalım (4*)

Genç bi kız ailesinin evde olmadığı bi akşam arkadaşlarını davet etmiş. Kız kıza yemişler, içmişler, derken içlerinden biri "Hadi cin çağıralım” demiş. Ev sahibi kız da hiç inanmazmış böyle şeylere ama arkadaşlarına ayıp olmasın diye kabul etmiş. Harfler kesilmiş, fincan ortaya konmuş ve elele bir masanın etrafında daire olunup cin çağırma olayına girilmiş. Cin gelmiş gelmesine ama bizim kız hala fincanı arkadaşlarının ittiğini düşünüyomuş. Bi ara fincan hızlı hızlı harflere giderek şöyle demiş: "İçinizde bana inanmayan biri var. Yarın saat 4'te o kişiyle tavla oynamaya geleceğim!” Kızlar feci tırsmıslar ama ev sahibi kız hala dalgasındaymış işin. Saat çok geç olmadığı halde seans hemen bitirilmiş ve kızlar evlerine dağılmış.

Bizimki zaten o tür şeylere hiç inanmadığından cin olayını ertesi sabah unutmuşmuş bile. Öğlene doğru telefon çalmış. Arayan, kızın çok sevdiği, çok iyi anlaştığı teyzesiymiş, "Bugün içimde bi sıkıntı var, evdeysen bi ara sana uğruycam. Dertleşelim biraz” demiş. Kız da sevinmiş teyzesini görecek diye, "Hemen gel, ben de seni çok özledim” demiş.

Kız, teyzesini hakikaten dertli ve solgun görmüş. Hoşbeş etmişler ama teyze hala dalgınmış. Kız, "Teyzecim sen konuştukça daha kötü oldun, istersen başka bişey yapalım” demiş. Teyzesi de "O zaman tavla oynayalım. Ne zamandır seninle oynamadık. Kafam dağılır biraz” demiş. Kız tavlayı almaya giderken bi gece önceki olay aklına gelmiş, "Meğer benim teyzem cinmiş” deyip gülümsemiş.

Kızla teyzesi güle oynaya tavla oynarken bi ara teyze tuvalete gitmek için kalkmış. O içerdeyken telefon çalmış. Arayan kızın babasıymış. Adamcağız çok üzgün bi sesle konuşuyomuş: "Kızım teyzen öğlen bi trafik kazası geçirdi. Durumu çok iyi değildi ama Allahtan ümit kesilmez deyip sana haber vermedik ama az önce teyzeni kaybettik, başımız sağolsun…”

Bu efsaneyi Tolga Gum gönderdi. Sağolsun, varolsun. :) 

# Ölümcül saç modası (2.5*)

1970'lerde, saçları dimdik, yukarıya doğru kalıp gibi yaptırmak moda olmuş. Buna uymak için insanlar saçlarını yaptırıyo, haftalarca da yıkamıyolarmış. Bir liseli kız, okulundaki en yüksek saç yarışmasını kazanmak için saçlarını bu şekilde yaptırmış. Eve dönerken saçları örümcek ağına takılmış ama farketmemiş. Okuldaki yarışmayı kazandıktan sonra saçlarını bi'kaç hafta yıkamamış. E havasını atacak ya, banyoya kafasına bi torba geçirip giriyomuş.

Bi gün okulda sınav olurken kız aniden, şak diye bayılmış. Hastaneye kaldırmışlar, fakat maalesef kurtaramamışlar. Doktorlar ölüm nedenini anlamak için otopsi yaparken, kızın saçlarını aralayınca morgu binlerce örümcek basmış. Meğerse kızın takıldığı ağdaki örümcek, kafasının içine yumurtlamış ve o örümcekler sonraki birkaç hafta da kızın kafa derisini kemirip beynine girmişler. Bu olaydan sonra Amerika'da, saçlarını öyle havaya doğru yapmak yasaklanmış.

Bu efsaneyi Özgecan Cesur gönderdi. Sağolsun, varolsun :) 

## Uzmanı

Ahtapot, yılan, örümcek... Vücuda yumurta bırakıldıktan sonra üreyen yavrular serisine yeni bi örnek. Vay be! Saçımıza jöle bile süremiycez yağni :) 

# Şeytanla tanışma (3.5*)

Balıkesir'deki bi kız lisesinde yatakhanenin birinde, kızları gece uyku tutmayınca birbirlerine hikayeler anlatmaya başlamışlar. Bunların çoğu da okullarına ait korkunç olaylarmış. Güya şeytan çok eski zamanlarda burada yaşayan bi ailenin fertlerine dadanmış ve onların ruhlarına giriyomuş. İnanışa göre şeytanın ayakları terstir ya, o insana da şeytan girince doğal olarak ayakları ters dönüyomuş.

Aradan bi kaç saat geçmiş. Gruptakilerin uykusu gelince herkes yatağına gitmiş. Kızlardan biri accayip sıkışmış. Tuvalete gidecek ama anlatılanlardan epey bi korktuğu için gidemiyomuş. Alt ranzada yatan arkadaşını dürtüp uyandırmış. Diğer kız da bu hikayelerden en çok etkileneniymiş. Zaten zar zor uyuduğundan hiç kalkmak istememiş. Ancak arkadaşı ısrar edince onunla tuvalete gitmek zorunda kalmış. Arkadaşı tuvalete girince o da kapının önünde beklemeye başlamış.

Diğer kız tuvaletten çıktığında bi tuhaf bakıyomuş. Bizimki anlatılanların etkisiyle de olsa gerek direkt kızın ayaklarına bakmış. Bi de ne görsün! Arkadaşının ayakları ters dönmüş. Parmakları arka tarafa bakıyomuş. Kızcağız çığlık çığlık kaçmaya başlamış. Koşarken de ara sıra arkasına bakıyomuş. Tam bu sırada koridorda belletmen öğretmenle çarpışmış. Kız nefes nefese başına gelenleri anlatmış. Sonunda, "Hocam inanamıyorum, ayakları resmen ters dönmüştü" demiş. Öğretmen, "Benimkiler gibi mi yani?" diyerek ayaklarını göstermiş. Kız kafasını aşağı indirince belletmenin ayaklarının da 180 derece arkaya baktığını görmüş. Napsın kızcağız, bu manzarayla beraber oracıkta aklını yitirmiş.

Bu efsaneyi Buket Kurt gönderdi. Sağolsun, varolsun :) 

## Uzmanı

Önce bi itiraf: Bu efsane beni en çok ürperteni. Ayakları ters dönmüş birini gözümün önüne getirince, Allahım, içim bi tuhaf oluyo. Bi keresinde gecenin bi körü, tam bizim sitenin kapalı otoparkına girdiğimde aklıma gelmişti. Garaj da yerin dibinde. Vallahi koşşa koşşa çıkmıştım merdivenlerden :)

Efsanenin benzer şekilde askerli versiyonu da var. Onda ise, nöbet tutan askerlerden biri, bi adamın yaklaştığını görür. Asker, "Dur, sen kimsin" filan derken adamın ayaklarının ters olduğunu farkeder. Koşarak kaçar nöbet yerinden. Yolda nöbetçi subayına rastlar. Heyecanla olayı anlatır. Sonunda da aynı cümleyle karşılaşır, "Benimkiler gibi mi asker?"

Umut Doğsu ise başka bi versiyonunu göndermiş. Onun efsanesi ise kız yurtlarında, bilhassa gece biri banyo yapmaya karar verdiğinde anlatılıyomuş. Yurdun birinde bi kızcağız, gece herkes yattıktan sonra banyo yapmaya karar vermiş. Eşyalarını hazırlayıp birbirinden perdelerle ayrılmış ortak yurt banyolarının yolunu tutmuş. Güzelce banyosunu yapmaya başlamış. Bi ara sabun elinden kayınca eğilmek zorunda kalmış. Tam o anda yan duş kabininin kısa kalan perdesinden bi çift ayak görmüş. Allahım, ayakların biri düzmüş, bu çok normal ama diğeri tamamen tersmiş. Kız çok korkmuş haliyle. Koşarak bekçiye gitmiş. Bekçiye derdini anlatmış. Adam, "Yok kızım, öyle şey olur mu, yanlış görmüşündür sen" filan diyerek kızı sakinleştirmiş. Kızın kendisi de buna inanmak istediğinden heyecanı yatışmış. O sırada gözleri bekçinin ayağına takılmış. Bekçinin de ayaklarının birinin ters olduğunu görünce o anda çıldırmış. 

## Üyeler ne demiş?

**hakan ayrım: En zeki öğrenci aklını kaçırmış**
Bunun bir versiyonu da Aksu Anadolu Öğretmen Lisesi'nde yaşanmış. Bu olayda okulun en zeki öğrencisinin aklını yitirdiği söyleniyor. Gerçekten de okulun yatakhanesinin altı antik Perge mezarlığıdır.

**Ebru Gökteke: Boğaziçi'nde de yaşanmış!**
Boğaziçi Üniversitesi'nde de bu hikayenin başka bir versiyonu anlatılır. Rivayete göre okulun 3. erkek yurdu, eskiden morg olarak kullanılıyormuş. Bir gün yurtta kalan öğrencilerden biri (erkek), gece tuvalete kalkmış. Yandaki lavaboda, yurtta daha önce hiç görmediği tuhaf bir tip görmüş ve nedense gözleri çocuğun ayaklarına takılmış. Canhıraş koşarak merdivenlerden inerken başka bir tipe rastlamış, onun da ayaklarının ters olduğunu görünce gidip intihar etmiş. Güya çocuğun ruhu hala oralarda dolaşırmış.

**cüneyt torasan: Ayaklar yer değiştiriyor**
Bu efsane çok anlatılır fakat benim duyduğum ayakların tersliği 180 derece geriye doğru değil, sağ ayakla sol ayağın yer değiştirmiş olmasıdır. Yoksa şeytan da olsa o halde nasıl yürüsün garip :)

**Adem Kılınç: Aynadaki cin**
Ben bu hikayenin çok benzerini duymuştum ama kaynaklar gerçekten doğru. Abim Kocaeli Üniversitesi'nde okuduğu yıllarda kaldığı yurtta oluyor bu olay. Sabah her zamanki saatte kalkan yurttaki öğrencilerden biri banyoya gidiyor. Dişlerini fırçalarken karşısındaki aynada bir şekil belirmeye başlıyor. Tamamen yeşil renge bürünen cisim (sonradan anlaşılıyor "cin" ) iki elini bu öğrenciye uzatıyor ve onu boğazından yakalamaya çalışıyor. Genç o anda şuurunu kaybederek müdür muavinliğine kadar kendini taşıyabiliyor ve hızlı bir şekilde olanları anlatıyor. Kafasını kaldırıp baktığında müdür muavinin de aynadaki cisme benzediğini ve iki kolunu kendisine doğru uzattığını farkediyor. Sonrası malum, genç oracığa yıkılıp kalıyor.

**Hüseyin Özbaykan: Şeytan değil cinler**
Bu anlatılanlar bir kere şeytanla ilgili değil. Bunu söyleyim ilk önce. Bu anlatılanlar cinlerdir ve çok değişik şekillerde görünürler. Söylendiği gibi ayakları ve elleri terstir. Ne kadar inanırsınız bilmem ama böyle bi durumla karşılaşırsanız yapmanız gereken sadece FELAK suresini okumanızdır.

**fuat layic: Afganistan versiyonu**
Benzer bir olayı, Afganistan'dan Pakistan'a göç eden bir arkadaşım anlatmıştı. Pakistan'da adamın biri sabah kalkar, banyo yapması gerektiğini anlar (!), ve sabah namazına yaklaşan bir zamanda hamamın yolunu tutar. Hamamda yıkanır paklanırken bir de bakar ki, etrafındaki şahsların ayakları yuvarlak. Adam soluk soluğa hemen hamamdan çıkar. Çıkarken hamamcıya "İçeride bir sürü yuvarlak ayaklı insan var" der. Hamamcı da, "Yani benim ayaklarım gibi mi?" deyip yuvarlak ayaklarını adama gösterir.

# Üstümü ört baba (3.5*)

Bu olay Bursa'da olmuş. 17 yaşında bi genç kız aniden ölmüş. Aile perişan olmuş ama n'apsınlar, kızı defnetmişler taabi. Aradan bi'kaç gün geçmiş. Baba kızını rüyasında görmüş. Kız sürekli titriyomuş ve "Çok üşüyorum baba. Yalvarırım üstümü ört” diyomuş. Adam sabah kalktığında rüya aklına gelince hüngür hüngür ağlamış. "Gül gibi evladımı kaybettim. Rüyama giricek tabii” diye düşünmüş. Karısının üzülmemesi için de ona hiç bişey söylememiş. Ama ertesi gece, sonraki gece, daha sonraki gece, hep aynı rüya: "Çok üşüyorum baba. N'olur üstümü ört!”

Baba bi gece yine aynı rüyayı görürken kan ter içinde uyanmış. Dayanamamış, karısının, "Nereye bey bu saatte?” demesine aldırmadan sokağa fırlayıp soluğu mezarlıkta almış. Kızının mezarına gelince ne görsün? Mezar açık ve bomboş! Adam ne yaptığını bilmez bi halde mezarlık bekçisinin kulübesine yönelmiş. Allahım, o an gördüğüne yürek dayanmaz… Bekçi resmen kıza tecavüz ediyomuş! Meğer bu aşşağılık herif her zaman, yeni gömülen ölülere belli bi süre bunu yaparmış.

Bu efsaneyi Yelda Cengiz gönderdi. Sağolsun, varolsun :) 

## Üyeler ne demiş?

**Cansın Taslıoğlu: Ayvalık'ta yaşandı**
Ayvalık'ta buna benzer bir olay yaşandı. Bir ailenin ortanca kızı ölüyo. Ama defnedildikten bir süre sonra anne kızını rüyasında görüyor. Kız "Annecim çok üşüyorum, çok ıslandım" diyor. Bu olay tıpkı efsanedeki gibi bir süre devam ediyor. Sonunda anne dayanamayarak kızının mezarını ziyarete gidiyor bir de ne görsün, kızın mezarı çökmüş ve bu nedenle her yer su içinde.

**birsen girgin: Aynen yaşandı bu**
Eskişehir'de oturuyorum. Aynı olay burda da olmuştu. Mezarlık bekçisi tutuklanmıştı ve olay gazetelerde de yeralmıştı. Hatta bayağı ayrıntılı bir şekilde, ölülerin üzerine sıcak su dökerek ısıttığı gibi şeyler yazılmıştı. Yıl olarak çok emin değilim ama 1983-85 civarında olabilir. Burada olan olayda fark, rüyayı kızın nişanlısı görmüştü.

# Yardımsever zenci (2.5*)

Olayın geçtiği yer Beyoğlu, Asmalımescit Sokak 50 numaralı evdir, olayın geçtiği tarih ise 1912-1914 yılları arası, olayın kahramanı ise bu yazarın (Giovanni Scognamilla) büyükannesi, adı ile Mariana Filipucci.

Ailenin oldukça dar bir gelirle yaşamakta olduğu o yıllarda (Birinci Dünya Savaşı öncesi ya da başlangıcı) bir kış sabahı evin geniş avlusunu süpürmekte olan, kara kara düşüncelere dalmış büyükanne Mariana üst kat merdivenlerinden birinin inmekte olduğunu, yaklaştığını görmüş, dönmüş bakmış ve hayretler içinde kalmıştı.

Merdivenlerden inen ve yaklaşan, evde hiç görmediği bir zenciydi, alımlı, kır saçlı ve fesli. "Bir paşa gibi giyinmiş, sırmalarla süslenmişti” diye anlatırdı büyükanne. Zenci önünde durmuş, eğilip selam vermiş sonra da redingotunun cebinden bir kese çıkatıp Mariana'nın eline bırakmış ve kapıdan çıkıp gitmişti.

Büyükanne hayretten dona kalmış, bir süre sonra kendine gelmiş, keseyi açtığında ise içinin altınlarla dolu olduğunu görmüştü.

Tam o sırada sokaktan kızı (annemiz) Elisabetta gelmiş büyükanne de sormuş ona sokakta böyle bir zenciyi görüp görmediğini. Hayır, kızı böyle bir kimseyi görmemişti, ne o ne de başka birileri. Sanki birden cisimlenmiş, büyükannenin parasal sorunlarını bir çırpıda halletmiş ve de kayıplara karışmıştı.

Kesin olan bir şey varsa o da o gün, o evde herhangi bir zencinin kalmadığı, daha önce ve daha sonra hiç gelmediği görünmediğidir.

Ancak o evde, dört-beş yıl sonra, bir ruh çağırma seansı esnasında üç bacaklı yuvarlak bir masanın dört kat merdiven boyunca indiği seansa katılanlar tarafından görüldü!

## Uzmanı

Bu efsaneyi Giovanni Scognamillo'nun "İstanbul Gizemleri” (İstanbul üzerine pek çok efsanenin anlatıldığı eşi bulunmaz bir çalışma) adlı kitabından aynen aldım. Giovanni Üstad, "Peri ya da cin olup olmadığını bilmiyoruz fakat ailemizde anlatılan bir olayı burada nakletmenin ilginç ve yerinde olacağını düşünüyoruz” diyerek anlatıyor bu aile efsanesini. 

# Ormandaki dalgıç (2.5*)

Kaliforniya İtfaiyesi yetkilileri, bi orman yangınından sonra ormanın içinde yanmış bi balık adam cesedi bulmuşlar. Şnorkeli, oksijen tüpü, paletleriyle tam donanımlı bi dalgıçmış bu. Çok şaşırmışlar taabi. Polis olayı araştırmaya başlamış. Adamın kimliğini tespit ettikten sonra yangının olduğu gün ormana 20 kilometre uzaklıkta bi mevkide (denizde taabi) dalış yaptığı anlaşılmış. Dalgıçın ormanın ortasına nasıl geldiğini itfaiye yetkililerinden biri çözmüş.

Orman yangınlarını söndürmek için helikopterlerle denizden su alınıp alevlerin yoğun olduğu yerlere dökülürmüş. İşte bu talihsiz balık adam da belli ki kendini bi anda helikopterin okyanusa daldırdığı deponun içinde bulmuş ve daha sonra da ne olduğunu anlayamadan metrelerce yükseklikten alevlerin içine düşmüş. 

## Uzmanı

Bu tiraji-komik efsane 1987 yılında ortaya çıkmış. Bazen Kaliforniya bazen de Fransa'da olmuş gibi anlatılıyomuş. Kimi zaman da kurban balık adam değil de elinde hala oltası duran bi balıkçı oluyomuş ve adamın cesedi yüksek bi ağacın tepesinde bulunuyomuş.

Zaman heba etmek için eşi bulunmaz bi oyun vardır hani: Biri bi cümle söyler, "Müzik sustu ve adam öldü” gibi, ardından da oyuna katılan diğer kişiler cevabı "evet-hayır” olan sorular sorarak o adamın nasıl öldüğünü bulmaya çalışır. Bu efsane de o oyunda çok sorulur. Ya bu oyunun sorularından biriyken şehir efsanesi durumuna gelmiş, ya da tam tersi geyik olarak çıkmış da oyunun sorularından biri haline gelmiş tam bilinmiyor ama tek bir gerçek var ki, bu efsane pırıltılı bir zekanın ürünü. 

## Üyeler ne demiş?

**umut beyaz: Yunanistan'da oldu**
Bu olay şehir efsanelerinin gerçekleşebileceğini ispatlar. Yunanistan'daki yangın sırasında aynen yaşandı, ya da ATV ana haber bizimle dalga geçti :)

**BEN SEN: Kıyafetler nasıl yanmamış ki?**
Herşeye okey ama unutulan ve olayı tamamen saçmalaştıran nokta şu: Yanmış bir cesedin kıyafetleri (hem de yanması çok kolay olan dalgıç kıyafetleri ) nasıl yanmamış? Şnorkeli bile tahrip olmamış "yanık bir ceset"?

**Kutlu Singil: Travma**
Arkadaşlar ben balıkadam eğitmeniyim. Bu hikayeyi ilk duyduğumda bu nedenle çok ilgimi çekmişti. Olayın Kaliforniya'daki büyük yangında olduğu doğru. Balıkadamın cesedi yanmamış. Balıkadam denizden helikopter tarafından alınınca durumu anlıyor ve tanka tutunuyor. Helikopter suyu boşaltana kadar orada kalmayı başarıyor. Fakat daha fazla dayanamıyor ve suyun boşaltıldığı bölgeye düşüyor. Bu arada su yangını söndürmüş. Yani balıkadamın ölümüne yanması değil, düşme sonucu oluşan travma neden oluyor.

**Dark Night: Korkudan ölmüş**
Valla ben, farklı bi şekilde ölmüş diye duydum. Söndürme uçağı yangına çok yakın mesafeden uçarak suyu boşaltırken, dalgıç, bi ağacın tepesine takılıp kalıyor. Yani balık adam, ormanın zemininde bulunmamış, ağacın tepesindeymiş ve sanırım korkudan ölmüş.

# Telefon hatlı mezar (2*)

Amerika'da yaygın olan bi efsaneye göre, Mary Baker Eddie adında bi dini lider (tarikat gibi bi'şeyin lideriymiş) öldükten sonra cemaatiyle konuşabilmek için telefonuyla birlikte gömülmüş. Böylelikle hem liderliğini devam ettirebiliyomuş, hem de ölüm sonrası hayat hakkında sıcak haberler geçebiliyomuş bizim tarafa.

## Uzmanı

Bu hikayede, inanmayacaksınız ama, biraz gerçeklik payı var. Yok, öyle anlaşıldığı gibi değil taabi. Böyle bi kadın hakikaten yaşamış ve bahsedilen türden bi konumu da varmış. Kadın mezarını hayattayken yaptırmak istemiş ve inşaata başlanmış. Evi mezarlığa çok yakın olduğundan inşaat sırasında çalışanlarla rahat iletişim kurabilmek için böyle bi telefon hattı çektirmiş.

O arada kadın ölünce mezar telefon hatlı olmuş taabi. Cenaze töreninden sonra hat kaldırılmış ama kadın öleli 70 yıl olmasına rağmen hala söylenti devam ediyomuş. Üstelik kimileri ara sıra, "Mary Baker Ana dün akşam arayıp şunları şunları anlatmış” diye havadisler de veriyomuş. 

# Bloody Mary demeyin (2.5*)

Eğer karanlık bi odada, aynaya bakarak 13 kez "Bloody Mary” (Kanlı Mary) derseniz aynada bi kadın yüzü belirip, yüzünüzü sivri tırnaklarıyla tırmalıyomuş. Söylenen lafın epeyce versiyonları var: Hell Mary, Mary Lou, Mary Worth, Mary Jane vb. 

## Uzmanı

Bu efsaneyi bana anlatan (chat vasıtasıyla) Amerikalı çocuğun bi kız arkadaşı denemiş bunu güya. Banyoya kapanmış, aynaya bakarak 13 kere "I believe in Mary Worth” (Mary Worth'a inanıyorum) demiş. İçeriden bi çığlık gelmiş ve kız koşarak dışarı fırlamış. İçeride ne olduğunu hiçbir zaman anlatmamış ama ilk çıktığı an yüzü kan içindeymiş.

Efsanenin başrolündeki Mary, kimilerine göre yüzyıllar önce yaşamış, büyüyle uğraşan bi cadı, kimilerine göre de bizim zamanımızda yaşamış, trafik kazası sonrasında yüzü korkunç hale gelerek ölen bi kadın.

Hatırlarsanız Candyman (Şeker Adam) filminde de kötü adamı çağırmak için aynı yöntem kullanılıyodu. Psikologlar, böyle mazoşistik efsanelerin çocuklar arasında çok yaygın olmasını bilimsel temellere dayandırıyo. 9-12 yaşları arasına psikoloji de "Robinson çağı” deniyomuş. Bu yaşlarda çocuklar bu tür "ritüel oyunlar”dan ve karanlıkta oynamaktan korkunç zevk alırmış. İçlerindeki korkuyu ve anksiyeteyi (içsel endişe diyelim ya da) bu şekilde atabilip rahatlarlar, böylelikle de kendilerini güvende hissederlermiş. (Okuduğumda ilginç gelmişti ama galiba fazla bilimsel oldu, pardon) 

## Üyeler ne demiş?

**Cem Altel: Gerçek adı Mary Tudor**
Bu kadının gerçek adı Mary Tudor. 1550'li yıllarda İngiltere'nin başındaydı. Babası 8. Henry'nin hiç erkek çocuğu olmadığı için halkın da desteğini alarak başa geçmiş. Ancak daha ilk yıllarından itibaren yaptığı zalimlikler ve acımasızlıklarla halk arasında ona "Bloody Mary" (Kanlı Mary) denmiş.

**gokcen ataman: Kandurduran**
Benim duyduğuma göre, "Kandurduran" diye bir kız varmış. Annesi de çok psikopatmış. Kızcağızı habire dövüyormuş. Olan olmuş tabii. Döve döve öldürmüş zavallıyı. Kandurduran'ın yüzü, gözü dayak yemekten dağılmış; görünüşü korkunçmuş yani. Efsaneye göre eğer anneniz iyiyse ve gece aynaya bakıp üç kez "Kandurduran" derseniz; aynadan çıkıyor ve sizi döverek öldürüyormuş.

**Gizem Köknar: Ben denedim, işte sonucu:**
Ben bu efsaneyi okuduktan sonra gidip aynanın karşısında 13 kez "Bloody Mary" dedim ama hiçbir şey olmadı. İsteyen denesin!

# Lanetli Prenses (2.5*)

İsa'dan 1500 yıl önce yaşayan Mısırlı Prenses Amen-Ra öldükten sonra dönemin geleneklerine uygun olarak mumyalanmış ve tahta bi tabuta konmuş. 1890 yılında 4 zengin İngiliz genci, prensesin mumyasını bi "tarihi eser” kaçakçısından (böyle söylediğimi prenses duymaz inşallah) satın almış. Ve felaketler zinciri de böylelikle başlamış.

Mumyayı alan gençlerden birini en son alış-verişten bi'kaç saat sonra çöle doğru yürürken görmüşler. Bi daha da İngilizi gören olmamış. Dörtlü grubun bi başka üyesi ertesi gün Mısırlı hizmetkarlarından biri tarafından kazayla vurulmuş. Hizmetkar, elini o an kontrol edemediğini ve hiç istemediği halde silahı alıp "sahip”i vurduğunu iddia etmiş.

Kalan iki genç mumyayı alıp memleketlerine dönmüş. Üçüncü adam İngiltere'ye döndükten sonra bütün parasını yatırdığı bankanın battığını öğrenmiş. Son adam da iflah olmaz bir hastalığa yakalanmış, servetini hastanelerde harcayıp sokaklarda kibrit satmaya başlamış.

Bu arada mumya bi işadamının eline geçmiş bu felaketler sırasında. O da British Museum'a hediye etmiş lanet(li) prensesi. Müze mumyayı Mısır bölümüne koymuş. Ama prenses boş durmamış taabi. Gece bekçileri, tabuttan hıçkırığa benzer sesler duyduklarını iddia ediyolarmış. Bekçilerden biri, bi sabah ölü bulunmuş. Temizlikçiler mumyanın etrafını temizlemeyi reddediyolarmış. Bi gazeteci tabutun dıştan fotoğrafını çekmiş. Fotoğrafı tab ettiğinde kartta sadece korkunç bi suratın olduğunu görmüş. Gazeteci koşa koşa evine gitmiş, yatak odasına girip kapıyı kilitlemiş ve kendini vurmuş. Falaaan, filaaan... (Prensesin daha sonra da o kadar çok vukuatı var ki, falan filan demek yetmiyor.)

Müze sonunda mumyayı özel bi koleksiyoncuya satmış. Ondan sonra da bi sürü felaket olmuş. Vakit kaybetmeyelim. En son Amerikalı bi arkeolog satın almış prensesi. 1912 Nisan'ında da mumya Amerika'ya götürülmek üzere Titanik gemisine yüklenmiş ve asıl olan da böylelikle olmuş zaten. Amen-Ra son volesinde 1500 yolcunun kendi yanına gelmelerini sağlamış. 

## Uzmanı

Efsane gerçekten de epey uzun. Burada bahsedilen felaketlere bi o kadarını daha ekleyebilirsiniz. Ancak ne kadar dallı budaklı olsa da bu da diğerleri gibi, gerçi sürpriz değil ama, fos bi hikaye. "Titanik Tarihi” adlı topluluğun başkanı Charles Haas kargo kayıtlarında böyle bi mumyadan bahsedilmediğini açıklamış. Daha da net bir kanıt, zaten Amen-Ra adında bir prenses de yokmuş tarihte. Gerçi Mısır mitolojisinde bu isimde bi tanrıdan bahsediliyomuş. O da şehir mitolojisinde intikamcı bir prenses oluvermiş işte, n'olacak ki? 

## Üyeler ne demiş?

**Ömer Barlas: Tanrı adı alamaz**
Tanrının Eski Mısır'da adı Amon-Ra'dır. Ya da kısaca Ra. Mısır'ın en büyük tanrısı olur kendileri. Güneşin temsilcisidir. Firavunlar ya da kraliçelerin böyle bir ada sahip olması Mısır'da normal değildir. Çünkü tanrının adını kullanmak gibi bir terbiyesizlik yapmazlar.

**aylin akcan: Bilim böyle diyor**
Ben mumyaları ve bu tip mezarları açan insanların öldüğüne inanıyorum. Çünkü bunun bir bilimsel açıklaması var. Mumyalama işleminden önce meftanın tüm organları boşaltılıyor. Sadece kalp kalıyor. Kalbin üstüne de bir mısır böceği konuyor. Geri kalan her şey ilaç zaten. Zamanla mumyalanan vücut, kapalı ortamda bakteri üretiyor. Tabutlar ilk açıldığında mikrop ve virüs dolu havayı soluyan insanlar ölüyorlar. Yani lanet filan hikaye. Böyle bir lanet olsaydı; içinde mumya bulunduran tüm müzelerde bu tarz olaylar olurdu. Ben daha iki gün önce öyle bir müzeye gittim.

**fikret payzin: O Tutankhamon'du**
Sallama hikaye gördüm de; "Bu kadarı da olmaz" dedim okuyunca. Amon_Ra bir Tanırı'dır ve Mısır'da bu isimde bi prenses asla olmamıştır. Yalnız şunu da söyleyim, "Firavunlar ya da kraliçelerin, Tanrı'nın adına sahip olması Mısır'da normal değildir" yorumu da yanlış. Çünkü firavun Ramses'in babasının adı Seti'dir. Bu ad tanrı Set'ten alınma ya da türetmedir. Hikayede işlenen konuya gelince, söz konusu olay bi şekilde yaşanmıştır. Ancak mumya bir kacakçıdan alınmamıştır. Şimdi adını hatırlayamadığım bir İngiliz lordu ve arkeolog arkadaşları, yıllardır bulunamayan Tutankhamon'un mezarını bulmuş ve o herkesin bildiği ünlü lahti İngiltere'ye getirmiştir. Yani söz konusu olan Tutankhamon'dur. Uyduruk prenses değil. Çeşitli garip ölümlerin yaşandığı da doğru. Gerçekten de mezarın bulunmasından sonra lord ve arkadasları garip şekilde can vermişlerdir. Hatta bu ölümlerin mezarın açılmasıyla havaya karışan bir çeşit küf mikrobundan kaynaklandığı iddia edilmişti.

**selin yaman : Belgeselini izledim**
Bu efsane doğru. Discovery'de bu olayla ilgili bir belgesel seyrettim. Ama bu esrarın bilimsel açıklaması yapılıyordu. Sözde bu prenses "Benim cesedime el süren, benden daha lanetli ölür" demiş. Gerçekten de mezarına giren herkes ölüyormuş. Meğersem yıllar boyu mezara ışık ve hava girmemesi sonucu, öldürücü bir virüs üremiş. Mumyanın bulunduğu ortama giren ve hava soluyanlara geçen bu virüs, bir hafta içinde kurbanın ölümüne yol açıyormuş. Yani bir şekilde prensesin laneti gerçekleşmiş.

# Mezarlıktaki heykel (2.5*)

Genç kızlar korkunç efsanelerin çoğunda başroldeler. İngiltere'de yaygın olan bi hikayede anlatıldığına göre bi grup kız bi gece korkunç hikayeler anlatıyolarmış birbirlerine. Laf dönüp dolaşmış ve gece mezarlığa girip giremeyecekleri tartışmasına dönüşmüş. Kızlardan biri, "Girmek ne ki, sabaha kadar bile otururum ben orada” demiş.

Yaparsın, yapamazsın tartışması sürerken korkmayacağını söyleyen kız üzerine montunu alıp fırlamış dışarı. Giderken de, "Sabah beni mezarlıktan almaya gelirsiniz. Herhalde gündüz vakti korkmazsınız di'mi?” demiş gülerek. Kızlar engellemeye çalışmışlar ama nafile, dönmemiş sözünden cesur kızımız.

Evde kalan kızlar, sabahın ilk ışıklarıyla arkadaşlarının yanına yani mezarlığa gittiklerinde onu, yanında mermer bi heykel olan bi mezarın üzerinde bulmuşlar. Kız gözleri pörtlemiş bi halde cansızmış ve mezardaki heykelin elleri kızın boynundaymış. Sonradan öğrenmişler ki, mezarın sahibi, nişanlısı son anda evlenmekten vazgeçtiği için intihar eden bi gençmiş. Heykel/ölü kadınlardan intikamını işte böyle, kızı öldürerek almış. 

## Uzmanı

Vasiyetim olsun, ben de mezarımın başına heykel istiyom :) 

## Üyeler ne demiş?

**mesut aslan: Katil heykel**
Benim duyduğum efsanede olay biraz farklı. Adamın biri gece vakti parkta rastladığı bir kızla konuşmak istemiş. Kız tırsmış tabi başlamış bağırmaya. Adam bakmış kızı susturamıyo, kızı boğmuş (mantığa bak!). Sonra ne yapsam da bu işten sıyrılsam diye düşünmüş. Aklına parlak bir fikir gelmiş. Kızı parktaki bir heykelin kolları arasına sıkıştırıp tüymüş. Tabii heykel, genç bir kızı boğdu diye bir söylenti yayılmış. Ama adam vicdan azabı çekip sonradan suçunu itiraf etmiş.

# Saati or'da duruyomuş (3.5*)

Bi otomobil tamircisi ılık ilkbahar gecelerinden birinde evine giderken yolun kenarında bi araba ve arabanın başında da patlayan lastiği değiştirmeye çalışan iki güzel kız görmüş. Yardım amacıyla kenara yanaşmış. Ama istepne de patlakmış maalesef. Adam, "Bu saatte bunu tamir etmek imkansız. İyisi mi ben sizi evinize bırakayım, yarın bir çaresine bakarız” demiş.

Evin önüne geldiklerinde kızlar adamı bi fincan kahve içmek için evlerine davet etmiş. Ev, bi apartmanın 7. katında, hoş bi daireymiş. İstepneyle uğraşırken elleri kirlendiğinden eve girer girmez adam banyoya gidip ellerini yıkamış. Bu arada OMEGA marka saatini de kolundan çıkarıp, aynanın önüne koymuş. Kızlardan birinin, "Kahve hazır” diye seslendiğini duyunca hemen ellerini kurulayıp banyodan çıkmış. O aceleyle de OMEGA marka saatini çıkardığı yerde unutmuş.

Kızların sohbeti çok keyifliymiş. Grup vaktin nasıl geçtiğini anlamamış. Sonunda adam geceyi kızların evinde geçirmiş. Sabah da 7'de kalkıp işe gitmiş. Tamirhanesine vardığında saatini kızlarda bıraktığını farketmiş, "İyi bari, kızları tekrar görmek için bahane olur” diye düşünmüş.

Akşam iş bitimi saatini almak için kızların evine gelmiş ama kapıcı bahsettiği kızların artık o dairede yaşamadıklarını söylemiş. Bu iki talihsiz kız 3 hafta önce trafik kazası geçirip ölmüşlermiş meğer. Şu an da, adamın onları ilk gördüğü yere çok yakın olan bi mezarlıkta yatıyolarmış. Tamirci duyduklarına inanamamış, "Nasıl olur? Ben dün akşam evlerinde onlarla beraberdim” demiş. Kapıcı bunun imkansız olduğunu söyleyerek adamı, kapısı avukat tarafından mühürlenmiş dairenin önüne götürmüş.

Adam çok meraklanmış taabi. Ertesi gün avukata gidip durumu anlatmış ve beraberce kızların dairesine gelmişler. Mühürü açıp içeri girmişler. Adam doğruca banyoya gitmiş. OMEGA marka saat aynanın önünde bıraktığı gibi duruyormuş. 

## Uzmanı

Bu efsane Romanya'da çok yaygınmış. Olayın da Bükreş'te geçtiği rivayet ediliyomuş. Enteresan olan, hikayenin önemli rollerinden birinde bi saatin olması. Efsaneyi kim anlatırsa anlatsın mutlaka saatin markasını zikredermiş: "Adam OMEGA marka saatini...” 

## Üyeler ne demiş?

**Ömer Barlas: Romanya'da çok yaygın**
Romanya'da 2 hafta kadar kaldım, bu hikayeyi de yaşlı bir amca anlattı, sağolsun arkadaşlar da İngilizce'ye tercüme etti. Böyle bir olay var mı, yok mu bilmiyorum ama herkes cidden inanıyor gibi oralarda. Saatin markasını nerden biliyorsunuz dediğimde bir cevap veremediler ama olay sanıyorum Romanya'nın geçmişte ve hala çok fakir bir ülke olmasından kaynaklanıyor. Omega onlar için bir şekilde statü sembolü olmuş. Gerçi geçen sene gittiğimde İzmir'den fazla Mercedes ML320 gördüğümü söyleyebilirim. Bir anda zenginleşivermişler gibi :)

**Cem xenon: Edirne'de de var**
Edirne'de bu efsane şöyle anlatılıyor. Taksicinin biri geç saatte kızın birini evine götürüyor. Fakat kızın parası çıkışmıyor ve evden alıp geleceğini söylüyor. Çıkıyor ama geri gelmiyor. Taksici de çalıyor kapıyı, durumu anlatıyor. Fakat anne ve baba kızlarının bilmem kaç sene önce trafik kazasında öldüğünü böyle bir şey olamayacağını söylüyorlar. Taksiciden kızı tarif etmesini istiyorlar. Adam tarif ediyor. Kız aynı kız. Sonra beraberce kızın mezarına gidiyorlar, kızın atkısı mı öyle bir şeyi mezar taşının üzerinde duruyor.

**halil orak: Bence reklam**
Bence bu efsaneyi Omega saat yöneticileri uydurtmuştur. Güzel reklam...

# Beynim dışarı akıcak (2.5*)

Olayı Amerikalı bi abinin ağzından dinliyoruz: Bizim bi komşunun akrabası olan Linda başka bi kentte oturan kızkardeşini ziyarete gitmiş. Oradayken bi gün alışverişe çıkmış ve eve dönerken de şehir merkezindeki bi süpermarkete uğramış. Marketin önündeki otoparka arabasını parketmiş. Kapıları kilitlerken hemen yanındaki arabada bi kadının gözleri kapalı vaziyette, elleriyle başının arkasını sıkıca tuttuğunu görmüş. Kadın o halde epeyce tuhaf görünüyomuş.

Linda markete girip alışverişini yapmış. Arabasının başına döndüğünde kadının yine aynı durumda olduğunu görmüş. Cama doğru eğilip, "İyi misiniz?” diye sormuş. Kadın hiç kıpırdamamaya gayret ederek, "Başımın arkasından vuruldum. Beynim dışarı akmasın diye böyle tutuyorum” demiş. Linda panik olmuş tabii. Koşarak gidip market görevlilerini çağırmış. Adamlar da telaşla gelmişler ve arabaya girmeye çalışmışlar ama kapılar kilitliymiş. Onlar uğraşırken zavallı kadın, "Yavaaşş... Sarsmayın! Duruunn! Beynim dışarı akıyooo” diyomuş.

Kapı açıldığında gerçek ortaya çıkmış. Meğer kadının arka cam tarafında teneke kutudaki bisküvitlerden varmış. (Bu bizde çok yaygın değil ama ABD'de genelde bisküvitler teneke kutuda satılıyo) Kadın marketten çıkıp arabasına bindiğinde muhtemelen sıcaktan genleşen kutu patlamış ve içindeki yumuşamış bisküvitler de kadının kafasına fırlamış. Kadın patlamayı silah sesi sanıp, -darbe de gelince- başından vurulduğunu sanmış. O an panikle elini vurulduğu yere atmış tabii. Dokunduğu ılık, hamurumsu şeyin de beyni olduğunu düşünmüş kadıncağız. 

## Uzmanı

ABD manyak seri ve kitle katilleriyle meşhur bi memleket. Gerçi bizde de isteyen çok isterse istediğini bulur ama Amerika'da silahın alasını (hem de alelade dükkkanlarda) bulmak ve tabii satın almak mümkün. Dolayısıyla "Cinnet geçiren öğretmen diskodakilerin üzerine ağır makinalı silahla ateş açtı, 30 kişi ebediyete intikal etti” haberleri artık sıradanlaştı fırsatlar ülkesinde. Bu tür bi efsanenin ortaya çıkışını da bu pencereden 0bakarak anlamak lazım kanımca. 

# Üst kattaki katil (3.5*)

Büyük bahçeli bi villada yaşayan genç bi çift, çocuklarını bakıcıya bırakıp dostlarının verdiği bi partiye gitmiş. Bakıcı kız çocukları yatırdıktan sonra televizyon seyretmeye başlamış. Bi ara telefon çalmış. Kızcağız telefonu açtığında karşısında hırıltılı bi sesle konuşan biri varmış: "Şu an üst katta çocukların başucundayım. Sen de gelsene buraya. Huhahuha!” Kız feci korkmuş haliyle. Ama kendini "Kesin salak bi telefon şakası bu” diye düşünüp sakinleştirmeye çalışmış ve televizyonun sesini sonuna kadar açmış. Telefon tekrar çalmış. Aynı hırıltılı ses yine o histerik kahkahasını attıktan sonra, "Çocukların yanındayım. Hadi sen de gel yukarı” demiş.

Kız daha da korkmuş ve santrali arayarak durumu anlatmış. Santralde iyi bi kadın varmış, "Adam sizi aradığında bi'kaç dakika konuşturun. Numarayı tespit eder, sonra da polise bildiririz” diyerek kıza yardımcı olmuş. Bakıcı kız telefonu kapatır kapatmaz hemen çalmış telefon. Aynı ses yine aynı sözleri tekrar etmiş. Kız konuşmayı uzatmaya çalışmış ama sapık anlamış bunu ve hemen telefonu kapatmış. Bi'kaç dakika sonra tekrar çalmış telefon, arayan santral memuresiymiş ve panik durumdaymış: "Hemmen kaç oradan! Arayan numaranın da adresi aynı. Yukarıda bi telefon hattı daha var demek ki!”

Kız koşşa koşşa kaçmış evden. Bu arada santraldeki kadın, polisi olaydan haberdar etmiş bile. Polisler bi'kaç dak'kada adrese gelip eve girmiş. Gerçekten de üst katta elinde kocaman bi kasap satırı olan bi katil yakalamışlar. Üst kat pencerelerinin birinden eve giren sapık katil iki çocuğu öldürdükten sonra o telefonları etmeye başlamışmış. 

## Uzmanı

Altmışlı yıllarda ortaya çıkan ve hala anlatılan bu efsanenin pek çok versiyonu var. Örneğin, bazen katil tehdit yerine sadece sapık sapık gülüyomuş, bazen kız adamı gördükten sonra evden kaçıp polisi arıyomuş, bazen de evde iki bakıcı oluyomuş, cesaretli olan yukarı çıktığında öldürülüyomuş. Kimi zaman da arayanın aslında çocuklardan biri olduğu ortaya çıkıyomuş.

Bu efsane, When A Stranger Calls adıyla film de oldu. 1979'da çekilen filmi Fred Walton yönetti. Filmde sapık, telefonda hep aynı soruyu sorar: "Çocukları kontrol ettin mi?” When A Stranger Calls, Empire dergisinin "Sinema tarihinin en korkunç 50 filmi” sıralamasında 47'inciydi. 

# Hayalet otostopçu (3.5*)

Adamın biri, bi cumartesi gecesi evine dönüyomuş. Birden 15-16 yaşlarında sevimli bi kızın yolun kenarında otostop yaptığını görmüş. Adamın da aynı yaşlarda iki kızı varmış. Hemen arabayı kızın yanına yanaştırmış, "Gece yarısı böyle ıssız bir yerde n'apıyosunuz Allah aşkına? Bu saatte otostop mu yapılır?” demiş. Kız, "Uzun hikaye. Rica etsem beni evime götürür müsünüz? Buraya çok yakın. Bu iyiliğinizi ömür boyu unutmam” diyerek arka koltuğa oturmuş.

Kızın üzerinde cicili bicili, hoş bi elbise varmış. Evinin adresini vermiş. Gerçekten de yakınmış ev. Adam eve vardığında önünde durmuş, "İşte geldik küçük hanım” diyerek arka koltuğa dönmüş ama arkada hiç kimse yokmuş. Gözlerine inanamamış taabi. Hemmen arabasından inip evin kapısını çalmış. Beyaz saçlı, çok yorgun görünen yaşlı bi kadın açmış kapıyı. Adam heyecanla, "Bana inanmayacaksınız ama yoldan küçük bi kız aldım. Bana buranın adresini verdi ama tam geldiğimizde...” Yaşlı kadın adamı susturmuş, "Biliyorum, biliyorum” demiş, "Sonra da ortadan kayboldu di'mi? Bu başımıza ilk defa gelmiyo. Her cumartesi akşamı aynı şey olur...”

Meğer kız bi cumartesi gecesi diskodan dönerken trafik kazası geçirmiş ve oracıkta ölmüş. Şimdi her cumartesi gecesi kazada öldüğü yerden otostop yapıp evine gelmek istiyomuş ama bunu bugüne kadar başaramamış. Kadın bunları anlatırken adamın gözü piyanonun üzerindeki kızın fotoğrafına ilişmiş. Evet, kız aynı kızmış ve üzerinde de aynı elbise varmış. 

## Uzmanı

ABD'de ellili yıllardan beri anlatılan bu efsanenin pek çok versiyonu varmış. Ama hepsinde olay kesinlikle ıssız bi yerde ve gece yarısı geçiyomuş. Hayalet kızdan geriye bazen eşarp yahut kitap gibi bi'şey de kalıyomuş. Kimi zaman da kaybolmak için eve gitmeyi beklemeyip mezarlığın önünden geçerken yapıyomuş bunu. Adam ne olduğunu anlamak için arabadan indiğinde mezarlığın hemen girişindeki bi mezarın üzerinde kızın mantosunu görüyomuş.

Folklor uzmanları bu efsanenin aslında Avrupa kökenli olduğunu söylüyor. Gerçi bu versiyonlarda kız kaybolmadan önce mutlaka bi de kehanette bulunurmuş. Bu, onu arabasına alan adamla ilgili olabildiği gibi, daha genel, dünyayı ilgilendiren bi'şey de olabiliyomuş. Bunun da en yaygınlarından biri Hitler için anlatılanıymış.

2\. Dünya Savaşı yıllarında bi Fransız, arabasına tuhaf bi kadın almış. Yolunun üzerinde olmamasına rağmen kadını istediği yere kadar götürmüş. Burası da bi mezarlıkmış. Kadın inerken "sana bir kehanet hediye edeyim” demiş ve ağır ağır konuşarak eklemiş, "Arka koltuğunda bi ölü olacak. Bundan 6 ay sonra da Hitler ölecek” Kadın bunları söyledikten sonra adamın gözlerinin önünde kaybolmuş.

Adam hayret ki aklını oynatmamış ve günlerden bi gün evine giderken yolda bi trafik kazası olduğunu görmüş. Hemen arabasını durdurmuş ve kurbanlardan birini arka koltuğuna yatırmış. Maalesef hastaneye ulaşamadan kazazede can vermiş. (Anlayacağınız arka koltukta bi ölü olmuş) Bundan 6 ay sonra da Hitler Hakkın rahmetine kavuşmuş.

Bu arka koltukta kaybolan kız efsanesinin bizde yansıması arka koltukta aniden beliren gelindir. Hatta otomobil dışında, örneğin seferini bitirip İETT garajına giden şoförler için dahi anlatılır. Adam ıssız sokaklarda ilerlerken birden aynada bi beyazlık farkeder, arkasına döner bi de bakar ki koltuklardan birinde duvağıyla bi gelin oturmaktadır. 

## Üyeler ne demiş?

**burak aliefendioğlu: Ertesi gün gidiyor**
Ben bu hikayenin değişik bi versiyonunu hazırlık 2. sınıfın ders kitabında okumuştum. Kitapta adam yine genç bi kızı bizdeki E5 gibi bi yoldan alıyo. Kızı istediği adrese bırakıyo. Ertesi gün arabasına bindiğinde genç kızın mavi polarını unuttuğunu görüyo ve aynı adrese götürüyo. Kapının zilini çalıyo. Yine yaşlı bi kadın açıyo. Sonra adam olayı anlatıyo ve kadın bir anda ağlamaya başlıyo ve onun kızının olduğunu ve aynı polarla adamın onu aldığı yolda otostop çekerken öldüğünü anlatıyor.

**önder yüksel: Gelinlikli kız**
Valla yanlış olmasın ama, galiba Bodrum'a yakın bi yerde, adamın biri, gece saat 2-3 gibi gelinlik giymiş bi kızın otostop çektiğini görüyo ve duruyo. Kızı ineceği yere kadar götürüyo ve kıza, "Bu vakitte yemek yiyebileceğim bi yer var mı?" diyo. Kız da bi sokak köftecisinin yerini tarif edip iniyo ve koşarak karanlığa karışıyo. Adam kötfeciye gidip oturuyo, köfteyi bitiriyo, sonra parayı öderken, "Yolda gelinlik giymiş bi kız aldım, ne işi vardı acaba?" diyo. Köfteci hiç şaşırmamış bi şekilde adama bakıyo ve "O kız 3 sene önce trafik kazasında öldü. Evlenmek üzereydi. O gün, bugündür yolda geceleri arabaları durdurup kocasına gitmeye çalışıyo ama başaramıyo" diyor.

# Gömlek yine kan içinde (3*)

Bu olay, Marmara Üniversitesi İngiliz Dili ve Edebiyatı Bölümü'nü 1993 yılında bitiren Dilek isimli bi kızın başından geçmiş. (Böyle anlatılıyo, soyadı yok) Dilek bi gün okuldan çıkmış, durakta minibüs bekliyomuş. Yalnız korkunç da yağmur yağıyomuş bu arada. Kızın önüne bi araba yanaşmış. İyi giyimli, temiz yüzlü bi genç, "Yanlış anlamayın n'olur. Ben de yakın zamana kadar öğrenciydim. Islanmayın, gelin ben sizi uygun bi yere kadar bırakayım” demiş. Dilek kız, başta biraz tereddüt etmiş ama çocuğun iyiniyetine inanmış ve arabaya binmiş. Yolda sohbet filan etmişler. Hoşlanmışlar birbirlerinden. Çocuk, "Lütfen izin verin sizi evinize bırakayım. Bakın yağmur da iyice hızlandı” demiş, Dilek kabul etmiş taabi. Sohbet iyice koyulaşmış. Kızın evine gelmişler, bu arada telefon değiş tokuşu yapmayı da ihmal etmemişler.

Dilek çok etkilenmiş çocuktan. O hafta her telefon çaldığında yüreği hop etmiş, "Ay benimki mi arıyo?” diye telefona koşmuş. Ama arayan olmamış maalesef. Dilek yüzünü kızartıp çocuğu aramaya karar vermiş, "Belki numaramı kaybetmiştir, n'olucak ki ben arasam” deyip kandırmış kendini. Telefonu ağlamaklı bi kadın sesi açmış. Meğer teyze, bizim çocuğun annesiymiş ve hıçkıra hıçkıra, oğlunun trafik kazasında öldüğünü söylemiş. Anlattıklarından Dilek anlamış ki, çocuk onu bıraktıktan 5 dakika sonra yapmış kazayı. "Keşke eve bıraktırmasaydım. Benim bunun sorumlusu” diyerek hemen kendini suçlamaya başlamış. Suçluluk duygusundan kurtulmak için teyzeden adresi almış, "En azından başsağlığına gideyim bari” diye düşünmüş.

Ziyaret ağlamaklı ve de yaslı geçmiş. Ayrılma vakti geldiğinde iyice havaya giren kız, "Bana oğlunuzdan bi hatıra verir misiniz? Onu gerçekten çok sevmiştim” demiş. Bunun üzerine anne içeriye gitmiş, döndüğünde elinde çocuğun kaza günü üzerinde olan gömlek varmış. Üstelik de hala kanlar içindeymiş gömlek. Dilek çok kötü olmuş, gömleğin niye saklandığı ve niye ona verildiği anlamsızlığına rağmen yine de kadını kıramayıp almış kanlı gömleği. Ama eve gelir gelmez ilk işi gömleği yıkayıp, ütülemek olmuş. Bütün gece gömleğe baka baka, zır zır ağlamış. Sürekli de, "Onu ben öldürdüm, onu ben öldürdüm” diye tekrar ediyomuş kendi kendine.

Artık ağlamaktan bi'tap düştüğünde gömleği yastığının altına koymuş ve yatmış. Sabah uyandığında kendini daha iyi hissediyomuş. Ama yastığı kaldırdığında bi de görmüş ki gömlek yine kanlar içinde. İnanamamış bu duruma. "Heralde dün o kafayla iyi yıkayamadım” diyerek yeniden yıkamış gömleği. Ama ertesi sabah da hiç bi değişiklik yokmuş gömlekte, yine kanlar içindeymiş. 

## Üyeler ne demiş?

**murat ünal: Sinir bozucu bir son!**
Eskiden arkadaş toplantılarında birbirimize korkunç hikayeler anlatıp korkardık. O zamanlardan hatırlıyorum bu hikayeyi. Tamamen aynı sayılır ama sonu değişik. Dilek defalarca yıkar gömleği ama her seferinde kan kalır gömlekte. Fakat en son Dilek gömleği OMO'yla yıkadığında kan lekesinden eser kalmaz. Gerçekten rahatsız edici bir hikayenin böyle bir sonu olması ne hayal kırıcı değil mi? Böyle bitirilirdi efsane.

**ert yıl: Eblek eblek bakarlar**
Evet, gömlek ertesi sabah gene kan içindedir ve kız panikle çocuğun annesini arar. "Nasıl böyle birşey olduğunu" ve "ne yapması" gerektiğini sorar. Annesi de gayet rahat bir şekilde ''Çamaşırdır kirlenir, Omo'yla temizlenir'' der. İğrenç bir geyiktir. Anlattıktan sonra çevredeki insanların sana eblek eblek bakmasıyla sona erer.

**engin gündüz: Bu kadar da değil**
Ortaokulda arkadaşlara anlatırdım, ama bu kadar değil bu, devamı var. Kız gömleği analiz ettirmek için bir labaratuvara götürür. Normal bir kumaş olduğunu ve yıkanınca lekelerin çıkması gerektiğini söylerler. Bunu yeterli bulmayan kıza arkadaşları bir medyum veya hoca tavsiye eder. Gömlekle beraber, verilen adrese giden kız hocayla görüşür. Gömleği evire çevire inceleyen hoca kıza döner, "Sen bunu neyle yıkadın kızım?" der. "Çok kirliydi, çamaşır suyuna bastım" diye yanıtlar kız. Hoca kıza şevkatli bir bakışla der ki, "Kızım bu gömleği ne kadar çamaşır suyuna batırırsan batır bu kanı çıkaramazsın. Bunun çaresi o değil. (Burada annem yaşlı gözlerle "Tabii evladım sevgi bu" diyordu) Bunun çaresi 'Deo parfümlü ALO'dur' onunla yıka, kirden-lekeden eser kalmaz" (Burada annem beni evde terlikle kovalıyordu :)